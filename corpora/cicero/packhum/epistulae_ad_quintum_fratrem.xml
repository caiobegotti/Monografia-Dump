<document><author>marcus tullius cicero</author><title>epistulae ad quintum fratrem</title><source>http://latin.packhum.org/</source><page id="0"><paragraph>EPISTULAE AD QUINTUM FRATREM ex .   60  aut in .   59  Romae (?) MARCUS QUINTO FRATRI SALUTEM Etsi non dubitabam quin hanc epistulam multi nuntii, fama denique esset ipsa sua celeritate superatura tuque ante ab aliis auditurus esses annum tertium accessisse desiderio nostro et labori tuo, tamen existimaui a me quoque tibi huius molestiae nuntium perferri oportere. nam superioribus litteris non unis sed pluribus, cum iam ab aliis desperata res esset, tamen tibi ego spem maturae decessionis adferebam, non solum ut quam diutissime te iucunda opinione oblectarem sed etiam quia tanta adhibebatur et a nobis et a praetoribus contentio ut rem posse confici non diffiderem.  Nunc, quoniam ita accidit ut neque praetores suis opibus neque nos nostro studio quicquam proficere possemus, est omnino difficile non grauiter id ferre, sed tamen nostros animos maximis in rebus et gerendis et sustinendis exercitatos frangi et debilitari molestia non oportet. &lt;et&gt; quoniam ea molestissime ferre homines debent quae ipsorum culpa contracta sunt, est quiddam in hac re mihi molestius ferendum quam tibi. factum est enim mea culpa, contra quam tu mecum et proficiscens et per litteras egeras, ut priore anno non succederetur. quod ego, dum sociorum saluti consulo, dum impudentiae non nullorum negotiatorum resisto, dum nostram gloriam tua uirtute augeri expeto, feci non sapienter,  praesertim cum id commiserim ut ille alter annus etiam tertium posset adducere.  Quod quoniam peccatum meum esse confiteor, est sapientiae atque humanitatis tuae curare et perficere ut hoc minus sapienter a me prouisum diligentia tua corrigatur. ac si te ipse uehementius ad omnis partis bene audiendi excitaris, non ut cum aliis sed ut tecum iam ipse certes, si omnem tuam mentem, curam, cogitationem ad excellentis in omnibus rebus laudis cupiditatem incitaris, mihi crede, unus annus additus labori tuo multorum annorum laetitiam nobis. gloriam uero etiam posteris nostris adferet.  Quapropter hoc te primum rogo, ne contrahas ac demittas animum neue te obrui tamquam fluctu sic magnitudine negoti sinas contraque erigas ac resistas siue etiam ultro occurras negotiis; neque enim eius modi partem rei publicae geris in qua fortuna dominetur, sed in qua plurimum ratio possit et diligentia. quod si tibi bellum aliquod magnum et periculosum administranti prorogatum imperium uiderem, tremerem animo quod eodem tempore esse intellegerem etiam fortunae potestatem in nos prorogatam. nunc uero ea pars tibi rei publicae commissa est in qua aut nullam aut perexiguam partem fortuna tenet et quae mihi tota in tua uirtute ac moderatione animi posita esse uideatur. nullas, ut opinor, insidias hostium, nullam proeli dimicationem, nullam defectionem sociorum, nullam inopiam stipendi aut rei frumentariae, nullam seditionem exercitus pertimescimus; quae persaepe sapientissimis uiris acciderunt, ut, quem ad modum gubernatores optimi uim tempestatis, sic illi impetum fortunae superare non possent. tibi data est summa pax, summa tranquillitas, ita tamen ut ea dormientem gubernatorem uel obruere, uigilantem etiam delectare possit.   Constat enim ea prouincia primum ex eo genere sociorum quod est ex hominum omni genere humanissimum, deinde ex eo genere ciuium qui aut quod publicani sunt nos summa necessitudine attingunt aut quod ita negotiantur ut locupletes sint nostri consulatus beneficio se incolumis fortunas habere arbitrantur. at enim inter hos ipsos exsistunt graues controuersiae, multae nascuntur iniuriae, magnae contentiones consequuntur. quasi uero ego id putem, non te aliquantum negoti sustinere! intellego permagnum esse negotium et maximi consili, sed memento consili me hoc esse negotium magis aliquanto quam fortunae putare. quid est enim negoti continere eos quibus praesis, si te ipse contineas? id autem sit magnum et difficile ceteris, sicut est difficillimum: tibi et fuit hoc semper facillimum et uero esse debuit, cuius natura talis est ut etiam sine doctrina uideatur moderata esse potuisse, ea autem adhibita doctrina est quae uel uitiosissimam naturam excolere possit. tu cum pecuniae, cum uoluptati, cum omnium rerum cupiditati resistes, ut facis, erit, credo, periculum ne improbum negotiatorem, paulo cupidiorem publicanum comprimere non possis! nam Graeci quidem sic te ita uiuentem intuebuntur ut quendam ex annalium memoria aut etiam de caelo diuinum hominem esse in prouinciam delapsum putent.  Atque haec nunc non ut facias sed ut te facere et fecisse gaudeas scribo. praeclarum est enim summo cum imperio fuisse in Asia biennium sic ut nullum te signum, nulla pictura, nullum uas, nulla uestis, nullum mancipium, nulla forma cuiusquam, nulla condicio pecuniae, quibus rebus abundat ista prouincia, ab summa integritate continentiaque deduxerit. quid autem reperiri tam eximium aut tam expetendum potest quam istam uirtutem, moderationem animi, temperantiam non latere in tenebris neque esse  abditam, sed in luce Asiae, in oculis clarissimae prouinciae atque in auribus omnium gentium ac nationum esse positam? non itineribus tuis perterreri homines, non sumptu exhauriri, non aduentu commoueri? esse, quocumque ueneris, et publice et priuatim maximam laetitiam, cum urbs custodem, non tyrannum, domus hospitem, non expilatorem recepisse uideatur?  His autem in rebus iam te usus ipse profecto erudiuit nequaquam satis esse ipsum has te habere uirtutes, sed esse circumspiciendum diligenter ut in hac custodia prouinciae non te unum sed omnis ministros imperi tui sociis et ciuibus et rei publicae praestare uideare. quamquam legatos habes eos qui ipsi per se habituri sint rationem dignitatis tuae. de quibus honore et dignitate et aetate praestat Tubero, quem ego arbitror, praesertim cum scribat historiam, multos ex suis annalibus posse deligere quos uelit et possit imitari. Al&lt;l&gt;ienus autem noster est cum animo et beneuolentia tum uero etiam imitatione uiuendi. nam quid ego de Gratidio dicam? quem certo scio ita laborare de existimatione sua ut propter amorem in nos fraternum etiam de nostra laboret. quaestorem habes non tuo iudicio delectum sed eum quem sors dedit. hunc oportet et sua sponte esse moderatum et tuis institutis ac praeceptis obtemperare. quorum si quis forte esset sordidior, ferres eatenus quoad per se neglegeret eas leges quibus esset adstrictus, non ut ea potestate quam tu ad dignitatem permisisses ad quaestum uteretur. neque enim mihi sane placet, praesertim cum hi mores tantum iam ad nimiam lenitatem et ad ambitionem incubuerint, scrutari te omnis sordis, excutere unum quemque eorum, sed, quanta sit in quoque fides, tantum cuique committere.  Atque [inter nos] eos quos tibi comites et adiutores  negotiorum publicorum dedit ipsa res publica dumtaxat finibus iis praestabis quos ante praescripsi. quos uero aut ex domesticis conuictionibus aut in necessariis apparitionibus tecum esse uoluisti, qui quasi ex cohorte praetoris appellari solent, horum non modo facta sed etiam dicta omnia praestanda nobis sunt. sed habes eos tecum quos possis recte facientis facile diligere, minus consulentis existimationi tuae facillime coercere. a quibus, rudis cum esses, uidetur potuisse tua liberalitas decipi (nam ut quisque est uir optimus, ita difficillime esse alios improbos suspicatur); nunc uero tertius hic annus habeat integritatem eandem quam superiores, cautiorem autem ac diligentiorem. sint aures tuae quae id quod audiunt existimentur audire, non in quas ficte et simulate quaestus causa insusurretur. sit anulus tuus non ut uas aliquod sed tamquam ipse tu, non minister alienae uoluntatis sed testis tuae. accensus sit eo numero quo eum maiores nostri esse uoluerunt, qui hoc non in benefici loco sed in laboris ac muneris non temere nisi libertis suis deferebant, quibus illi quidem non multo secus ac seruis imperabant. sit lictor non suae sed tuae lenitatis apparitor, maioraque praeferant fasces illi ac secures dignitatis insignia quam potestatis. toti denique sit prouinciae cognitum tibi omnium quibus praesis salutem, liberos, famam, fortunas esse carissimas. denique haec opinio sit, non modo iis qui aliquid acceperint sed iis etiam qui dederint te inimicum, si id cognoueris, futurum; neque uero quisquam dabit cum erit hoc perspectum, nihil per eos qui simulant se apud te multum posse abs te solere impetrari. nec tamen haec oratio mea est eius modi ut te in tuos aut durum esse nimium aut suspiciosum uelim. nam si quis est eorum qui tibi bienni  spatio numquam in suspicionem auaritiae uenerit, ut ego Caesium et Chaerippum et Labeonem et audio et quia cognoui existimo, nihil est quod non et iis et si quis est alius eiusdem modi et committi et credi rectissime putem. sed si quis est in quo iam offenderis, de quo aliquid senseris, huic nihil credideris, nullam partem existimationis tuae commiseris.  In prouincia uero ipsa si quem es nactus qui in tuam familiaritatem penitus intrarit, qui nobis ante fuerit ignotus, huic quantum credendum sit uide; non quin possint multi esse prouinciales uiri boni, sed hoc sperare licet, iudicare periculosum est. multis enim simulationum inuolucris tegitur et quasi uelis quibusdam obtenditur unius cuiusque natura; frons, oculi, uultus persaepe mentiuntur, oratio uero saepissime. quam ob rem qui potes reperire ex eo genere hominum qui pecuniae cupiditate adducti careant iis rebus omnibus a quibus nos diuulsi esse non possumus, te autem, alienum hominem, ament ex animo ac non sui commodi causa simulent? mihi quidem permagnum uidetur, praesertim si idem homines priuatum non fere quemquam, praetores semper omnis amant. quo ex genere si quem forte tui cognosti amantiorem (fieri enim potuit) quam temporis, hunc uero ad tuum numerum libenter adscribito; sin autem id non perspicies, nullum genus erit in familiaritate cauendum magis, propterea quod et omnis uias pecuniae norunt et omnia pecuniae causa faciunt et, quicum uicturi non sunt, eius existimationi consulere non curant.  Atque etiam e Graecis ipsis diligenter cauendae sunt quaedam familiaritates praeter hominum perpaucorum si qui sunt uetere Graecia digni; nunc uero fallaces sunt permulti et leues et diuturna seruitute ad nimiam adsentationem  eruditi. quos ego uniuersos adhiberi liberaliter, optimum quemque hospitio amicitiaque coniungi dico oportere: nimiae familiaritates eorum neque &lt;honestae neque&gt; iam fideles sunt. non enim audent aduersari nostris uoluntatibus et [non] inuident non nostris solum uerum etiam suis.  Iam qui in eius modi rebus in quibus uereor etiam ne durior sim cautus esse uelim ac diligens, quo me animo in seruis esse censes? quos quidem cum omnibus in locis tum praecipue in prouinciis regere debemus. quo de genere multa praecipi possunt, sed hoc et breuissimum est et facillime teneri potest, ut ita se gerant in istis Asiaticis itineribus ut si iter Appia uia faceres, neue interesse quicquam putent utrum Trallis an Formias uenerint. ac si quis est ex seruis egregie fidelis, sit in domesticis rebus et priuatis: quae res ad officium imperi tui atque ad aliquam partem rei publicae pertinebunt, de iis rebus ne quid attingat. multa enim quae recte committi seruis fidelibus possunt tamen sermonis et uituperationis uitandae causa committenda non sunt.  Sed nescio quo pacto ad praecipiendi rationem delapsa est oratio mea, cum id mihi propositum initio non fuisset; quid enim ei praecipiam quem ego in hoc praesertim genere intellegam prudentia non esse inferiorem quam me, usu uero etiam superiorem? sed tamen si ad ea quae faceres auctoritas accederet mea, tibi ipsi illa putaui fore iucundiora. qua re sint haec fundamenta dignitatis tuae: tua primum integritas et continentia, deinde omnium qui tecum sunt pudor, delectus in familiaritatibus et prouincialium hominum et Graecorum percautus et diligens, familiae grauis et constans disciplina. quae cum honesta sint in his priuatis nostris cottidianisque rationibus, in tanto imperio, tam deprauatis moribus, tam corruptrice prouincia diuina uideantur necesse est.   Haec institutio atque haec disciplina potest sustinere in rebus statuendis et decernendis eam seueritatem qua tu in iis rebus usus es ex quibus non nullas simultates cum magna mea laetitia susceptas habemus; nisi forte me Paconi nescio cuius, hominis ne Graeci quidem ac Mysi aut Phrygis potius, querelis moueri putas aut Tusceni, hominis furiosi ac sordidi, uocibus, cuius tu ex impurissimis faucibus inhonestissimam cupiditatem eripuisti summa cum aequitate. haec et cetera plena seueritatis quae statuisti in ista prouincia non facile sine summa integritate sustineremus. qua re sit summa in iure dicendo seueritas, dum modo ea ne uarietur gratia sed conseruetur aequabilis. sed tamen parui refert abs te ipso ius dici aequaliter et diligenter nisi idem ab iis fiet quibus tu eius muneris aliquam partem concesseris. ac mihi quidem uidetur non sane magna uarietas esse negotiorum in administranda Asia, sed ea tota iuris dictione maxime sustineri. in qua scientiae, praesertim prouincialis, ratio ipsa expedita est: constantia est adhibenda et grauitas, quae resistat non solum gratiae uerum etiam suspicioni.  Adiungenda etiam est facilitas in audiendo, lenitas in decernendo, in satis faciendo ac disputando diligentia. his rebus nuper C. Octauius iucundissimus fuit, apud quem pr&lt;ox&gt;imus lictor quieuit, tacuit accensus, quotiens quisque uoluit dixit et quam uoluit diu; quibus ille rebus fortasse nimis lenis uideretur, nisi haec lenitas illam seueritatem tueretur. cogebantur Sullani homines quae per uim et metum abstulerant reddere; qui in magistratibus iniuriose decreuerant, eodem ipsis priuatis erat iure parendum. haec illius seueritas acerba uideretur, nisi multis condimentis humanitatis mitigaretur.   Quod si haec lenitas grata Romae est, ubi tanta adrogantia est, tam immoderata libertas, tam infinita hominum licentia, denique tot magistratus, tot auxilia, tanta uis &lt;populi&gt;, tanta senatus auctoritas, quam iucunda tandem praetoris comitas in Asia potest esse! in qua tanta multitudo ciuium, tanta sociorum, tot urbes, tot ciuitates unius hominis nutum intuentur, ubi nullum auxilium est, nulla conquestio, nullus senatus, nulla contio. qua re permagni hominis est et cum ipsa natura moderati tum uero etiam doctrina atque optimarum artium studiis eruditi sic se adhibere in tanta potestate ut nulla alia potestas ab iis quibus is praesit desideretur, &lt;ut est&gt; Cyrus ille a Xenophonte non ad historiae fidem scriptus sed ad effigiem iusti imperi, cuius summa grauitas ab illo philosopho cum singulari comitate coniungitur. quos quidem libros non sine causa noster ille Africanus de manibus ponere non solebat. nullum est enim praetermissum in iis officium diligentis et moderati imperi; eaque si sic coluit ille qui priuatus futurus numquam fuit, quonam modo retinenda sunt iis quibus imperium ita datum est ut redderent et ab iis legibus datum est ad quas reuertendum est?  Ac mihi quidem uidentur huc omnia esse referenda iis qui praesunt aliis, ut ii qui erunt in eorum imperio sint quam beatissimi. quod tibi et esse antiquissimum et ab initio fuisse, ut primum Asiam attigisti, constanti fama atque omnium sermone celebratum est. est autem non modo eius qui sociis et ciuibus sed etiam eius qui seruis, qui mutis pecudibus praesit eorum quibus praesit commodis utilitatique seruire. cuius quidem generis constare inter omnis uideo abs te summam adhiberi diligentiam: nullum aes alienum nouum contrahi ciuitatibus, uetere autem magno et graui multas abs te esse liberatas; urbis compluris dirutas ac paene desertas, in  quibus unam Ioniae nobilissimam, alteram Cariae, Samum et Halicarnassum, per te esse recreatas; nullas esse in oppidis seditiones, nullas discordias; prouideri abs te ut ciuitates optimatium consiliis administrentur; sublata Mysiae latrocinia, caedis multis locis repressas, pacem tota prouincia constitutam, neque solum illa itinerum atque agrorum sed multo etiam plura et maiora oppidorum et fanorum latrocinia esse depulsa; remotam a fama et a fortunis et ab otio locupletum illam acerbissimam ministram praetorum auaritiae, calumniam; sumptus et tributa ciuitatum ab omnibus qui earum ciuitatum fines incolant tolerari aequaliter; facillimos esse aditus ad te, patere auris tuas querelis omnium, nullius inopiam ac solitudinem non modo illo populari accessu ac tribunali sed ne domo quidem et cubiculo esse exclusam tuo; toto denique imperio nihil acerbum esse, nihil crudele, atque omnia plena clementiae, mansuetudinis, humanitatis.  Quantum uero illud est beneficium tuum quod iniquo et graui uectigali aedilicio cum magnis nostris simultatibus Asiam liberasti! etenim si unus homo nobilis queritur palam te, quod edixeris ne ad ludos pecuniae decernerentur, HS  cc sibi eripuisse, quanta tandem pecunia penderetur si omnium nomine quicumque Romae ludos facerent (quod erat iam institutum) erogaretur? quamquam has querelas hominum nostrorum illo consilio oppressimus (quod in Asia nescio quonam modo, Romae quidem non mediocri cum admiratione laudatur), quod, cum ad templum monumentumque nostrum ciuitates pecunias decreuissent, cumque id et pro meis magnis meritis et pro tuis maximis beneficiis summa sua uoluntate fecissent, nominatimque lex exciperet ut ad  templum et monumentum capere liceret, cumque id quod dabatur non esset interiturum sed in ornamentis templi futurum, ut non mihi potius quam populo Romano ac dis immortalibus datum uideretur, tamen id in quo erat dignitas, erat lex, erat eorum qui faciebant uoluntas accipiendum non putaui cum aliis de causis tum etiam ut animo aequiore ferrent ii quibus nec deberetur nec liceret.  Quapropter incumbe toto animo et studio omni in eam rationem qua adhuc usus es, ut eos quos tuae fidei potestatique senatus populusque Romanus commisit et credidit diligas et omni ratione tueare et esse quam beatissimos uelis. quod si te sors Afris aut Hispanis aut Gallis praefecisset, immanibus ac barbaris nationibus, tamen esset humanitatis tuae consulere eorum commodis et utilitati salutique seruire; cum uero ei generi hominum praesimus non modo in quo ipsa sit sed etiam a quo ad alios peruenisse putetur humanitas, certe iis eam potissimum tribuere debemus a quibus accepimus. non enim me hoc iam dicere pudebit, praesertim in ea uita atque iis rebus gestis in quibus non potest residere inertiae aut leuitatis ulla suspicio, nos ea quae consecuti simus iis studiis et artibus esse adeptos quae sint nobis Graeciae monumentis disciplinisque tradita. qua re praeter communem fidem quae omnibus debetur, praeterea nos isti hominum generi praecipue debere uidemur ut, quorum praeceptis sumus eruditi, apud eos ipsos quod ab iis didicerimus uelimus expromere.  Atque ille quidem princeps ingeni et doctrinae Plato tum denique fore beatas res publicas putauit si aut docti ac sapientes homines eas regere coepissent aut ii qui regerent omne suum studium in doctrina et sapientia collocarent. hanc coniunctionem uidelicet potestatis et sapientiae saluti  censuit ciuitatibus esse posse. quod fortasse aliquando uniuersae rei publicae nostrae, nunc quidem profecto isti prouinciae contigit, ut is in ea summam potestatem haberet cui in doctrina, cui in uirtute atque humanitate percipienda plurimum &lt;positum&gt; a pueritia studi fuisset et temporis. qua re cura ut hic annus qui ad laborem tuum accessit idem ad salutem Asiae prorogatus esse uideatur. quoniam in te retinendo fuit Asia felicior quam nos in deducendo, perfice ut laetitia prouinciae desiderium nostrum leniatur. etenim si in promerendo ut tibi tanti honores haberentur quanti haud scio an nemini fuisti omnium diligentissimus, multo maiorem in his honoribus tuendis adhibere diligentiam debes. equidem de isto genere honorum quid sentirem scripsi ad te ante. semper eos putaui, si uulgares essent, uilis, si temporis causa constituerentur, leuis; si uero, id quod ita factum est, meritis tuis tribuerentur, existimabam multam tibi in his honoribus tuendis operam esse ponendam. qua re quoniam in istis urbibus cum summo imperio et potestate uersaris in quibus tuas uirtutes consecratas et in deorum numero collocatas uides, in omnibus rebus quas statues, quas decernes, quas ages, quid tantis hominum opinionibus, tantis de te iudiciis, tantis honoribus debeas cogitabis. id autem erit eius modi ut consulas omnibus, ut medeare incommodis hominum, prouideas saluti, ut te parentem Asiae et dici et haberi uelis.  Atque huic tuae uoluntati ac diligentiae difficultatem magnam adferunt publicani. quibus si aduersamur, ordinem de nobis optime meritum et per nos cum re publica coniunctum et a nobis et a re publica diiungemus; sin autem omnibus in rebus obsequemur, funditus eos perire patiemur quorum non modo saluti sed etiam commodis consulere debemus. haec est una, si uere cogitare uolumus, in toto imperio tuo  difficultas. nam esse abstinentem, continere omnis cupiditates, suos coercere, iuris aequabilem tenere rationem, &lt;diligentem&gt; te in rebus cognoscendis, facilem in hominibus audiendis admittendisque praebere praeclarum magis est quam difficile. non est enim positum in labore aliquo sed in quadam inductione animi et uoluntate. illa causa publicanorum quantam acerbitatem adferat sociis intelleximus ex ciuibus qui nuper in portoriis Italiae tollendis non tam de portorio quam de non nullis iniuriis portitorum querebantur. qua re non ignoro quid sociis accidat in ultimis terris, cum audierim in Italia querelas ciuium. hic te ita uersari ut et publicanis satis facias, praesertim publicis male redemptis, et socios perire non sinas diuinae cuiusdam uirtutis esse uidetur, id est tuae.  Ac primum Graecis id quod acerbissimum est, quod sunt uectigales, non ita acerbum uideri debet, propterea quod sine imperio populi Romani suis institutis per se ipsi ita fuerunt. nomen autem publicani aspernari non possunt, qui pendere ipsi uectigal sine publicano non potuerint quod iis aequaliter Sulla discripserat. non esse autem leniores in exigendis uectigalibus Graecos quam nostros publicanos hinc intellegi potest quod Caunii nuper omnibusque ex insulis quae erant a Sulla Rhodiis attributae confugerunt ad senatum, nobis ut potius uectigal quam Rhodiis penderent. qua re nomen publicani neque ii debent horrere qui semper uectigales fuerunt, neque ii aspernari qui per se pendere uectigal non potuerunt, neque ii recusare qui postulauerunt. simul et illud Asia cogitet, nullam ab se neque belli externi neque domesticarum discordiarum calamitatem afuturam fuisse, si hoc imperio non teneretur; id autem imperium cum retineri sine uectigalibus nullo modo possit, aequo animo parte aliqua  suorum fructuum pacem sibi sempiternam redimat atque otium. quod si genus ipsum et nomen publicani non iniquo animo sustinebunt, poterunt iis consilio et prudentia tua reliqua uideri mitiora. possunt in pactionibus faciendis non legem spectare censoriam sed potius commoditatem conficiendi negoti et liberationem molestiae. potes etiam tu id facere, quod et fecisti egregie et facis, ut commemores quanta sit in publicanis dignitas, quantum nos illi ordini debeamus, ut remoto imperio ac ui potestatis et fascium publicanos cum Graecis gratia atque auctoritate coniungas [sed] et ab iis de quibus optime tu meritus es et qui tibi omnia debent hoc petas, ut facilitate sua nos eam necessitudinem quae est nobis cum publicanis obtinere et conseruare patiantur.  Sed quid ego te haec hortor quae tu non modo facere potes tua sponte sine cuiusquam praeceptis sed etiam magna iam ex parte perfecisti? non enim desistunt nobis agere cottidie gratias honestissimae et maximae societates, quod quidem mihi idcirco iucundius est quod idem faciunt Graeci. difficile est autem ea quae commodis utilitate&lt;que&gt; et prope natura diuersa sunt uoluntate coniungere. at ea quidem quae supra scripta sunt non ut te instituerem scripsi (neque enim prudentia tua cuiusquam praecepta desiderat), sed me in scribendo commemoratio tuae uirtutis delectauit. quamquam in his litteris longior fui quam aut uellem aut quam me putaui fore.  Unum est quod tibi ego praecipere non desinam neque te patiar, quantum erit in me, cum exceptione laudari. omnes enim qui istinc ueniunt ita de tua uirtute, integritate, humanitate commemorant ut in tuis summis laudibus excipiant unam iracundiam. quod uitium cum in hac priuata cottidianaque uita leuis esse animi atque infirmi uidetur, tum uero nihil est tam deforme quam ad summum imperium etiam  acerbitatem naturae adiungere. qua re illud non suscipiam ut quae de iracundia dici solent a doctissimis hominibus ea nunc tibi exponam, cum et nimis longus esse nolim et ex multorum scriptis ea facile possis cognoscere: illud, quod est epistulae proprium, ut is ad quem scribitur de iis rebus quas ignorat certior fiat, praetermittendum esse non puto.  Sic ad nos omnes fere deferunt: nihil, cum absit iracundia, dicere solent te fieri posse iucundius; sed cum te alicuius improbitas peruersitasque commouerit, sic te animo incitari ut ab omnibus tua desideretur humanitas. qua re quoniam in eam rationem uitae nos non tam cupiditas quaedam gloriae quam res ipsa ac fortuna deduxit ut sempiternus sermo hominum de nobis futurus sit, caueamus, quantum efficere et consequi possumus, ut ne quod in nobis insigne uitium fuisse dicatur. neque ego nunc hoc contendo, quod fortasse cum in omni natura tum iam in nostra aetate difficile est, mutare animum et, si quid est penitus insitum moribus, id subito euellere, sed te illud admoneo ut, si hoc plane uitare non potes, quod ante occupatur animus ab iracundia quam prouidere ratio potuit ne occuparetur, ut te ante compares cottidieque meditere resistendum esse iracundiae, cumque ea maxime animum moueat tum tibi esse diligentissime linguam continendam; quae quidem mihi uirtus interdum non minor uidetur quam omnino non irasci. nam illud est non solum grauitatis sed non numquam etiam lentitudinis; moderari uero et animo et orationi cum sis iratus, aut etiam tacere et tenere in sua potestate motum animi et dolorem, etsi non est perfectae sapientiae, tamen est non mediocris ingeni.  Atque in hoc genere multo te esse iam commodiorem mitioremque nuntiant. nullae tuae uehementiores animi concitationes, nulla maledicta ad nos, nullae contumeliae  perferuntur. quae cum abhorrent a litteris, ab humanitate, tum uero contraria sunt imperio ac dignitati. nam si implacabiles iracundiae sunt, summa est acerbitas; sin autem exorabiles, summa leuitas, quae tamen ut in malis acerbitati anteponenda est. sed quoniam primus annus habuit de hac reprehensione plurimum sermonis, credo propterea quod tibi hominum iniuriae, quod auaritia, quod insolentia praeter opinionem accidebat et intolerabilis uidebatur, secundus autem multo leuior&lt;em&gt;, quod et consuetudo et ratio et, ut ego arbitror, meae quoque litterae te patientiorem lenioremque fecerunt, tertius annus ita debet esse emendatus ut ne minimam quidem rem quisquam possit ullam reprehendere.  Ac iam hoc loco non hortatione neque praeceptis sed precibus tecum fraternis ago, totum ut animum, curam cogitationemque tuam ponas in omnium laude undique colligenda. quod si [in] mediocris tantum sermonis ac praedicationis nostrae res essent, nihil abs te eximium, nihil praeter aliorum consuetudinem postularetur. nunc uero propter earum rerum in quibus uersati sumus splendorem et magnitudinem, nisi summam laudem ex ista prouincia adsequimur, uix uidemur summam uituperationem posse uitare. ea nostra ratio est ut omnes boni cum faueant tum etiam omnem a nobis diligentiam uirtutemque et postulent et exspectent, omnes autem improbi, quod cum iis bellum sempiternum suscepimus, uel minima re ad reprehendendum contenti esse uideantur. qua re quoniam eius modi theatrum totius Asiae uirtutibus tuis est datum, celebritate refertissimum, magnitudine amplissimum, iudicio eruditissimum, natura autem ita resonans ut usque Romam significationes  uocesque referantur, contende, quaeso, atque elabora non modo ut his rebus dignus fuisse sed etiam ut illa omnia tuis artibus superasse uideare; et quoniam mihi casus urbanam in magistratibus administrationem rei publicae, tibi prouincialem dedit, [et] si mea pars nemini cedit, fac ut tua ceteros uincat. simul et illud cogita, nos non de reliqua et sperata gloria iam laborare sed de parta dimicare, quae quidem non tam expetenda nobis fuit quam tuenda est.  Ac si mihi quicquam esset abs te separatum, nihil amplius desiderarem hoc statu qui mihi iam partus est. nunc uero sic res sese habet ut, nisi omnia tua facta atque dicta nostris rebus istinc respondeant, ego me tantis meis laboribus tantisque periculis, quorum tu omnium particeps fuisti, nihil consecutum putem. quod si ut amplissimum nomen consequeremur unus praeter ceteros adiuuisti, certe idem ut id retineamus praeter ceteros elaborabis. non est tibi his solis utendum existimationibus ac iudiciis qui nunc sunt hominum sed iis etiam qui futuri sunt; quamquam illorum erit uerius iudicium, obtrectatione et maleuolentia liberatum. denique etiam illud debes cogitare, non te tibi soli gloriam quaerere; quod si esset, tamen non neglegeres, praesertim cum amplissimis monumentis consecrare uoluisses memoriam nominis tui. sed ea tibi est communicanda mecum, prodenda liberis nostris. in qua cauendum est ne, si neglegentior fueris, &lt;non&gt; tibi parum consuluisse sed etiam tuis inuidisse uidearis.  Atque haec non eo dicuntur ut te oratio mea dormientem excitasse sed potius ut currentem incitasse uideatur. facies enim perpetuo quae fecisti, ut omnes aequitatem tuam, temperantiam, seueritatem integritatemque laudarent. sed me quaedam tenet propter singularem amorem infinita in te auiditas gloriae. quamquam illud existimo, cum iam tibi  Asia sicuti uni cuique sua domus nota esse debeat, cum ad tuam summam prudentiam tantus usus accesserit, nihil esse quod ad laudem attineat quod non tu optime perspicias et tibi non sine cuiusquam hortatione in mentem ueniat cottidie. sed ego quia, cum tua lego, te audire, et quia, cum ad te scribo, tecum loqui uideor, idcirco et tua longissima quaque epistula maxime delector et ipse in scribendo sum saepe longior.  Illud te ad extremum et oro et hortor ut, tamquam poetae boni et actores industrii solent, sic tu in extrema parte et conclusione muneris ac negoti tui diligentissimus sis, ut hic tertius annus imperi tui †tamquam tertius† perfectissimus atque ornatissimus fuisse uideatur. id facillime facies si me, cui semper uni magis quam uniuersis placere uoluisti, tecum semper esse putabis et omnibus iis rebus quas dices et facies interesse.  Reliquum est ut te orem ut ualetudini tuae, si me et tuos omnis ualere uis, diligentissime seruias.</paragraph></page><page id="1"><paragraph>uiii Kal Nou iu Id Dec  59  Romae MARCUS QUINTO FRATRI SALUTEM Statius ad me uenit a. d.  uiii  Kal. Nou. eius aduentus, quod ita scripsisti, direptum iri te a tuis dum is abesset, molestus mihi fuit; quod autem exspectationem sui concursumque eum qui erat futurus si una tecum decederet neque antea uisus esset sustulit, id mihi non incommode uisum est accidisse. exhaustus est enim sermo hominum et multae emissae iam eius modi uoces, 'ἀλλ’ αἰεί τινα φῶτα μέγαν'; quae te absente confecta esse laetor.   Quod autem idcirco a te missus est mihi ut se purgaret, id necesse minime fuit. primum enim numquam ille mihi fuit suspectus, neque ego quae ad te de illo scripsi scripsi meo iudicio; sed cum ratio salusque omnium nostrum qui ad rem publicam accedimus non ueritate solum sed etiam fama niteretur, sermones ad te aliorum semper, non mea iudicia perscripsi. qui quidem quam frequentes essent et quam graues aduentu suo Statius ipse cognouit. etenim interuenit non nullorum querelis quae apud me de illo ipso habebantur et sentire potuit sermones iniquorum in suum potissimum nomen erumpere.  Quod autem me maxime mouere solebat, cum audiebam illum plus apud te posse quam grauitas istius aetatis, imperi, prudentiae postularet—quam multos enim mecum egisse putas ut se Statio commendarem, quam multa autem ipsum ἀφελῶς mecum in sermone ita posuisse, 'id mihi non placuit', 'monui', 'suasi', 'deterrui'? quibus in rebus etiam si fidelitas summa est (quod prorsus credo, quoniam tu ita iudicas), tamen species ipsa tam gratiosi liberti aut serui dignitatem habere nullam potest. atque hoc sic habeto (nihil enim nec temere dicere nec astute reticere debeo), materiam omnem sermonum eorum qui de te detrahere uelint Statium dedisse; antea tantum intellegi potuisse iratos tuae &lt;se&gt;ueritati esse non nullos, hoc manumisso iratis quod loquerentur non defuisse.  Nunc respondebo ad eas epistulas quas mihi reddidit L. Caesius, cui, quoniam ita te uelle intellego, nullo loco deero; quarum altera est de Blaundeno Zeuxide, quem scribis certissimum matricidam tibi a me intime commendari. qua de re et de hoc genere toto, ne forte me in Graecos tam  ambitiosum factum esse mirere, pauca cognosce. ego cum Graecorum querelas nimium ualere sentirem propter hominum ingenia ad fallendum parata, quoscumque de te queri audiui quacumque potui ratione placaui. primum Dionys&lt;opol&gt;itas, qui erant inimicissimi, leniui; quorum principem Hermippum non solum sermone meo sed etiam familiaritate deuinxi. ego Apamensem Hephaestium, ego leuissimum hominem, Megaristum Antandrium, ego Niciam Smyrnaeum, ego nugas maximas omni mea comitate sum complexus, Nymphonem etiam Colophonium. quae feci omnia, non quo me aut hi homines aut tota natio delectaret. pertaesum est leuitatis, adsentationis, animorum non officiis sed temporibus seruientium.  Sed ut ad Zeuxim reuertar, cum is de M. Cascelli sermone secum habito, quae tu scribis, ea ipsa loqueretur, obstiti eius sermoni et hominem in familiaritatem recepi. tua autem quae fuerit cupiditas tanta nescio, quod scribis cupisse te, quoniam Smyrnae duos Mysos insuisses in culleum, simile in superiore parte prouinciae edere exemplum seueritatis tuae et idcirco Zeuxim elicere omni ratione uoluisse. quem adductum in iudicium fortasse an dimitti non oportuerit, conquiri uero et elici blanditiis, ut tu scribis, ad iudicium necesse non fuit, eum praesertim hominem quem ego et ex suis ciuibus et ex multis aliis cottidie magis cognosco nobiliorem esse prope quam ciuitatem suam.  At enim Graecis solis indulgeo. quid? L. Caecilium nonne omni ratione placaui? quem hominem! qua ira, quo spiritu! quem denique praeter Tuscenium, cuius causa sanari non potest, non mitigaui? ecce supra caput homo leuis ac sordidus sed tamen equestri censu, Catienus! etiam is lenietur. cuius tu in patrem quod fuisti asperior non repre hendo. certo scio te enim fecisse cum causa. sed quid opus fuit eius modi litteris quas ad ipsum misisti? illum crucem sibi ipsum constituere, ex qua tu eum ante detraxisses; te curaturum fumo ut combureretur plaudente tota prouincia. quid uero ad C. Fabium nescio quem (nam eam quoque epistulam T. Catienus circumgestat), renuntiari tibi Licinium plagiarium cum suo pullo miluino tributa exigere? deinde rogas Fabium ut et patrem et filium uiuos comburat, si possit; si minus, ad te mittat uti iudicio comburantur. hae litterae abs te per iocum missae ad C. Fabium, si modo sunt tuae, cum leguntur, inuidiosam atrocitatem uerborum habent.  Ac si omnium mearum litterarum praecepta repetes, intelleges esse nihil a me nisi orationis acerbitatem et iracundiam et, si forte, raro litterarum missarum indiligentiam reprehensam. quibus quidem in rebus si apud te plus auctoritas mea quam tua siue natura paulo acrior siue quaedam dulcedo iracundiae siue dicendi sal facetiaeque ualuissent, nihil sane esset quod nos paeniteret. et mediocri me dolore putas adfici cum audiam qua sit existimatione Vergilius, qua tuus uicinus, C. Octauius? nam si te interioribus uicinis tuis, Ciliciensi et Syriaco, anteponis, ualde magnum facis! atque is dolor est quod, cum ii quos nominaui te innocentia non uincant, uincunt tamen artificio beneuolentiae colligendae, qui neque Cyrum Xenophontis neque Agesilaum nouerint, quorum regum summo imperio nemo umquam uerbum ullum asperius audiuit.  Sed haec a principio tibi praecipiens quantum profecerim non ignoro. nunc tamen decedens, id quod mihi iam facere uideris, relinque, quaeso, quam iucundissimam memoriam  tui. successorem habes perblandum; cetera ualde illius aduentu tua requirentur. in litteris mittendis (saepe ad te scripsi) nimium te exorabilem praebuisti. tolle omnis, si potes, iniquas, tolle inusitatas, tolle contrarias. Statius mihi narrauit scriptas ad te solere adferri, a se legi, et si iniquae sint fieri te certiorem; ante quam uero ipse ad te uenisset, nullum delectum litterarum fuisse, ex eo esse uolumina selectarum epistularum quae reprehendi solerent. hoc de genere nihil te nunc quidem moneo (sero est enim, ac scire potes multa me uarie diligenterque monuisse); illud tamen quod Theopompo mandaui cum essem admonitus ab ipso, uide per homines amantis tui, quod est facile, ut haec genera tollantur epistularum: primum iniquarum, deinde contrariarum, tum absurde et inusitate scriptarum, postremo in aliquem contumeliosarum. atque ego haec tam esse quam audio non puto; et si sunt occupationibus tuis minus animaduersa, nunc perspice et purga. legi epistulam quam ipse scripsisse Sulla nomenclator dictus est, non probandam; legi non nullas iracundas.  Sed tempore ipso de epistulis. nam cum hanc paginam tenerem, L. Flauius, praetor designatus, ad me uenit, homo mihi ualde familiaris. is mihi te ad procuratores suos litteras misisse, quae mihi uisae sunt iniquissimae, ne quid de bonis quae L. Octaui Nasonis fuissent, cui L. Flauius heres est, deminuerent ante quam C. Fundanio pecuniam soluissent, itemque misisse ad Apollonidensis ne de bonis quae Octaui fuissent deminui paterentur prius quam Fundanio debitum solutum esset. haec mihi ueri similia non uidentur. sunt enim a prudentia tua remotissima. ne deminuat heres? quid si infitiatur? quid si omnino non debet? quid? praetor solet  iudicare deberi? quid? ego Fundanio non cupio, non amicus sum, non misericordia moueor? nemo magis. sed uis iuris eius modi est quibusdam in rebus ut nihil sit loci gratiae. atque ita mihi dicebat Flauius scriptum in ea epistula quam tuam esse dicebat, te aut quasi amicis tuis gratias acturum aut quasi inimicis incommodaturum. quid multa? ferebat id grauiter, uehementer mecum querebatur orabatque ut ad te quam diligentissime scriberem. quod facio et te prorsus uehementer etiam atque etiam rogo ut et procuratoribus Flaui remittas de deminuendo et Apollonidensibus ne quid praescribas, quod contra Flauium sit, amplius. et Flaui causa et scilicet Pompei facies omnia. nolo me dius fidius ex tua iniuria in illum tibi liberalem me uideri; sed et te oro ut tu ipse auctoritatem et monumentum aliquod decreti aut litterarum tuarum relinquas quod sit ad Flaui rem et ad causam accommodatum. fert enim grauiter homo et mei obseruantissimus et sui iuris dignitatisque retinens se apud te neque amicitia nec iure ualuisse. et, ut opinor, Flaui aliquando rem et Pompeius et Caesar tibi commendarunt et ipse ad te scripserat Flauius et ego certe. qua re si ulla res est quam tibi me petente faciendam putes, haec ea sit. si me amas, cura, elabora, perfice ut Flauius et tibi et mihi quam maximas gratias agat. hoc te ita rogo ut maiore studio rogare non possim.  Quod ad me de Hermia scribis mihi mehercule ualde molestum fuit. litteras ad te parum fraterne scripseram, quas oratione Diodoti, Luculli liberti, commotus, de pactione statim quod audieram, iracundius scripseram et reuocare cupiebam. huic tu epistulae non fraterne scriptae fraterne debes ignoscere.  De Censorino, Antonio, Cassiis, Scaeuola, te ab iis diligi,  ut scribis, uehementer gaudeo. cetera fuerunt in eadem epistula grauiora quam uellem, 'ὀρθὰν τὰν ναῦν' et 'ἅπαξ θανεῖν'. maiora ista erunt. meae obiurgationes fuerunt amoris plenissimae. †quae† sunt non nulla, sed tamen mediocria et parua potius. ego te numquam ulla in re dignum minima reprehensione putassem, cum te sanctissime gereres, nisi inimicos multos haberemus. quae ad te aliqua &lt;cum ad&gt;monitione aut obiurgatione scripsi, scripsi propter diligentiam cautionis meae, in qua et maneo et manebo et idem ut facias non desistam rogare.  Attalus Hypaepenus mecum egit ut se ne impedires quo minus quod ad Q. Publici statuam decretum est erogaretur. quod ego te et rogo et admoneo ne talis uiri tamque nostri necessari honorem minui per te aut impediri uelis. praeterea Aesopi, nostri [tragoedi] familiaris, Licinus seruus tibi notus aufugit. is Athenis apud Patronem Epicureum pro libero fuit, inde in Asiam uenit. postea Plato quidam Sardianus, Epicureus, qui Athenis solet esse multum et qui tum Athenis fuerat cum Licinus eo uenisset [et], cum eum fugitiuum esse postea ex Aesopi litteris cognosset, hominem comprehendit et in custodiam Ephesi tradidit; sed in publicamne an in pistrinum, non satis ex litteris eius intellegere potuimus. tu, quoque modo est, quoniam Ephesi est, hominem inuestiges uelim summaque diligentia uel &lt;Romam mittas uel&gt; tecum deducas. noli spectare quanti homo sit. parui enim preti est qui tam nihili sit. sed tanto dolore Aesopus est adfectus  propter serui scelus et audaciam ut nihil ei gratius facere possis quam si illum per te reciperarit.  Nunc ea cognosce quae maxime exoptas. rem publicam funditus amisimus, adeo ut &lt;C.&gt; Cato, adulescens nullius consili sed tamen ciuis Romanus et Cato, uix uiuus effugerit quod, cum Gabinium de ambitu uellet postulare neque praetores diebus aliquot adiri possent uel potestatem sui facerent, in contionem ascendit et Pompeium 'priuatum dictatorem' appellauit. propius nihil est factum quam ut occideretur. ex hoc qui sit status totius rei publicae uidere potes.  Nostrae tamen causae non uidentur homines defuturi. mirandum in modum profitentur, offerunt se, pollicentur. equidem cum spe sum maxima tum maiore etiam animo: spe, ut superiores fore nos confidam; animo, ut in hac re publica ne casum quidem ullum pertimescam. sed tamen se res sic habet: si diem nobis dixerit, tota Italia concurret, ut multiplicata gloria discedamus; sin autem ui agere conabitur, spero fore studiis non solum amicorum sed etiam alienorum ut ui resistamus. omnes et se et suos amicos, clientis, libertos, seruos, pecunias denique suas pollicentur. nostra antiqua manus bonorum ardet [et] studio nostri atque amore. si qui antea aut alieniores fuerant aut languidiores, nunc horum regum odio se cum bonis coniungunt. Pompeius omnia pollicetur et Caesar; quibus ego ita credo ut nihil de mea comparatione deminuam. tribuni pl. designati sunt nobis amici, consules se optime ostendunt, praetores habemus amicissimos et acerrimos ciuis, Domitium, Nigidium, Memmium, Lentulum; bonos etiam alios, sed hos singularis.  qua re magnum animum fac habeas et spem bonam. de singulis tamen rebus quae cottidie gerentur faciam te crebro certiorem.</paragraph></page><page id="2"><paragraph>Id .  Iun .   58  Thessalonicae MARCUS QUINTO FRATRI SALUTEM Mi frater, mi frater, mi frater, tune id ueritus es ne ego iracundia aliqua adductus pueros ad te sine litteris miserim aut etiam ne te uidere noluerim? ego tibi irascerer? tibi ego possem irasci? scilicet; tu enim me adflixisti, tui me inimici, tua me inuidia ac non ego te misere perdidi. meus ille laudatus consulatus mihi te, liberos, patriam, fortunas, tibi uelim ne quid eripuerit praeter unum me. sed certe a te mihi omnia semper honesta et iucunda ceciderunt, a me tibi luctus meae calamitatis, metus tuae, desiderium, maeror, solitudo. ego te uidere noluerim? immo uero me a te uideri nolui. non enim uidisses fratrem tuum, non eum quem reliqueras, non eum quem noras, non eum quem flens flentem, prosequentem proficiscens dimiseras, ne uestigium quidem eius nec simulacrum sed quandam effigiem spirantis mortui.  Atque utinam me mortuum prius uidisses aut audisses, utinam te non solum uitae sed etiam dignitatis meae superstitem reliquissem! sed testor omnis deos me hac una uoce a morte esse reuocatum, quod omnes in mea uita partem aliquam tuae uitae repositam esse dicebant. qua in re peccaui scelerateque feci. nam si occidissem, mors ipsa meam pietatem amoremque in te facile defenderet: nunc commisi  ut uiuo me careres, uiuo me aliis indigeres, mea uox in domesticis periculis potissimum occideret, quae saepe alienissimis praesidio fuisset.  Nam quod ad te pueri sine litteris uenerunt, quoniam uides non fuisse iracundiae causam, certe pigritia fuit et quaedam infinita uis lacrimarum et dolorum. haec ipsa me quo fletu putas scripsisse? eodem quo te legere certo scio. an ego possum aut non cogitare aliquando de te aut umquam sine lacrimis cogitare? cum enim te desidero, fratrem solum desidero? ego uero suauitate [prope] fratrem, &lt;aetate&gt; prope aequalem, obsequio filium, consilio parentem. quid mihi sine te umquam aut tibi sine me iucundum fuit? quid quod eodem tempore desidero filiam? qua pietate, qua modestia, quo ingenio! effigiem oris, sermonis, animi mei. quod filium uenustissimum mihique dulcissimum? quem ego ferus ac ferreus e complexu dimisi meo, sapientiorem puerum quam uellem; sentiebat enim miser iam quid ageretur. quid uero &lt;quod&gt; tuum filium, [quid] imaginem tuam, quem meus Cicero et amabat ut fratrem et iam ut maiorem fratrem uerebatur? quid quod mulierem miserrimam, fidelissimam coniugem, me prosequi non sum passus, ut esset quae reliquias communis calamitatis, communis liberos tueretur?  Sed tamen, quoquo modo potui, scripsi et dedi litteras ad te Philogono, liberto tuo, quas credo tibi postea redditas esse; in quibus idem te hortor et rogo quod pueri tibi uerbis meis nuntiarunt, ut Romam protinus pergas et properes. primum enim te &lt;in&gt; praesidio esse uolui, si qui essent inimici quorum crudelitas nondum esset nostra calamitate satiata; deinde congressus nostri lamentationem pertimui,  digressum uero non tulissem atque etiam id ipsum quod tu scribis metuebam, ne a me distrahi non posses. his de causis hoc maximum malum quod te non uidi, quo nihil amantissimis et coniunctissimis fratribus acerbius ac miserius uidetur accidere potuisse, minus acerbum, minus miserum fuit quam fuisset cum congressio tum uero digressio nostra.  Nunc, si potes, id quod ego qui tibi semper fortis uidebar non possum, erige te et confirma, si qua subeunda dimicatio erit. spero, si quid mea spes habet auctoritatis, tibi et integritatem tuam et amorem in te ciuitatis et aliquid etiam misericordiam nostri praesidi laturum. sin eris ab isto periculo uacuus, ages scilicet si quid agere posse de nobis putabis. de quo scribunt ad me quidem multi multa et se sperare demonstrant. sed ego quid sperem non dispicio, cum inimici plurimum ualeant, amici partim deseruerint me, partim etiam prodiderint; qui in meo reditu fortasse reprehensionem sui sceleris pertimescunt. sed ista qualia sint tu uelim perspicias mihique declares. ego tamen, quam diu tibi opus erit, si quid periculi subeundum uidebis, uiuam; diutius in hac uita esse non possum. neque enim tantum uirium habet ulla aut prudentia aut doctrina ut tantum dolorem possit sustinere. scio fuisse et honestius moriendi tempus et utilius. sed non hoc solum, multa alia praetermisi; quae si queri uelim praeterita, nihil agam nisi ut augeam dolorem tuum, indicem stultitiam meam. illud quidem nec faciendum est nec fieri potest, me diutius quam aut tuum tempus aut firma spes postulabit in tam misera tamque turpi uita commorari, ut, qui modo fratre fuerim, liberis, coniuge, copiis, genere ipso pecuniae beatissimus, dignitate, auctoritate, existimatione, gratia non inferior quam qui umquam fuerunt amplissimi, is nunc in hac tam adflicta perditaque fortuna neque me neque meos lugere diutius possim.   Qua re quid ad me scripsisti de permutatione? quasi uero nunc me non tuae facultates sustineant; qua in re ipsa uideo miser et sentio quid sceleris admiserim, cum de uisceribus tuis et fili tui satis facturus sis quibus debes, ego acceptam ex aerario pecuniam tuo nomine frustra dissiparim. sed tamen et M. Antonio quantum tu scripseras &lt;et&gt; Caepioni tantundem solutum est. mihi ad id quod cogito hoc quod habeo satis est. siue enim restituimur siue desperamur, nihil amplius opus est.  Tu, si forte quid erit molestiae, te ad Crassum et ad Calidium conferas censeo. quantum Hortensio credendum sit nescio. me summa simulatione amoris summaque adsiduitate cottidiana sceleratissime insidiosissimeque tractauit adiuncto Q. Arrio. quorum ego consiliis, promissis, praeceptis destitutus in hanc calamitatem incidi. sed haec occultabis, ne quid obsint; illud caueto (et eo puto per Pomponium fouendum tibi esse ipsum Hortensium), ne ille uersus, qui in te erat collatus cum aedilitatem petebas, de lege Aurelia, falso testimonio confirmetur. nihil enim tam timeo quam ne, cum intellegant homines quantum misericordiae nobis tuae preces et tua salus adlatura sit, oppugnent te uehementius. Messallam tui studiosum esse arbitror. Pompeium etiam simulatorem puto. sed haec utinam &lt;ne&gt; experiare! quod precarer deos nisi meas preces audire desissent. uerum tamen precor ut his infinitis nostris malis contenti sint, in quibus non modo tamen nullius inest peccati infamia sed omnis dolor est quod optime factis poena maxima est constituta.  Filiam meam et tuam Ciceronemque nostrum quid ego, mi frater, tibi commendem? quin illud maereo quod tibi non minorem dolorem illorum orbitas adferet quam mihi. sed te  incolumi orbi non erunt. reliqua ita mihi salus aliqua detur potestasque in patria moriendi ut me lacrimae non sinunt scribere! etiam Terentiam uelim tueare mihique de omnibus rebus rescribas, sis fortis quoad rei natura patiatur.  Id. Iun. Thessalonicae.</paragraph></page><page id="3"><paragraph>c .  Non .  Sext .   58 MARCUS QUINTO FRATRI SALUTEM Amabo te, mi frater, ne, si uno meo facto et tu et omnes mei corruistis, improbitati et sceleri meo potius quam imprudentiae miseriaeque adsignes. nullum est meum peccatum nisi quod iis credidi a quibus nefas putarem esse me decipi aut etiam quibus ne id expedire quidem arbitrabar. intimus, proximus, familiarissimus quisque aut sibi pertimuit aut mihi inuidit. ita mihi nihil misero praeter fidem amicorum, cautum meum consilium, &lt;de&gt;fuit.  Quod si te satis innocentia tua et misericordia hominum uindicat hoc tempore a molestia, perspicis profecto ecquaenam nobis spes salutis relinquatur. nam me Pomponius et Sestius et Piso noster adhuc Thessalonicae retinuerunt, cum longius discedere propter nescio quos motus uetarent. uerum ego magis exitum illorum litteris quam spe certa exspectabam. nam quid sperem potentissimo inimico, dominatione obtrectatorum, infidelibus amicis, plurimis inuidis? de nouis  autem tribunis pl. est ille quidem in me officiosissimus Sestius et (spero) Curtius, Milo, Fadius, Atilius, sed ualde aduersante Clodio, qui etiam priuatus eadem manu poterit contiones concitare. deinde etiam intercessor parabitur.  Haec mihi proficiscenti non proponebantur, sed saepe triduo summa cum gloria dicebar esse rediturus. 'quid tu igitur?' inquies. quid? multa conuenerunt quae mentem exturbarent meam: subita defectio Pompei, alienatio consulum, etiam praetorum, timor publicanorum, &lt;seruorum&gt; arma. lacrimae meorum me ad mortem ire prohibuerunt, quod certe et ad honestatem &lt;tuendam&gt; et ad effugiendos intolerabilis dolores fuit aptissimum. sed de hoc scripsi ad te in ea epistula quam Phaethonti dedi.  Nunc tu, quoniam in tantum luctum &lt;et&gt; laborem detrusus es quantum nemo umquam [a], si leuare potest communem causam misericordia hominum, scilicet incredibile quiddam adsequeris; sin plane occidimus, me miserum! ego omnibus meis exitio fuero, quibus ante dedecori non eram.  Sed tu, ut ante ad te scripsi, perspice rem et pertempta et ad me, ut tempora nostra non ut amor tuus fert, uere perscribe. ego uitam, quoad aut putabo tua interesse aut ad spem seruandam esse, retinebo. tu nobis amicissimum Sestium cognosces. credo tua causa uelle Lentulum, qui erit consul, quamquam sunt facta uerbis difficiliora. tu et quid opus sit et quid sit uidebis.  Omnino si tuam solitudinem communemque calamitatem  nemo despexerit, aut per te aliquid confici aut nullo modo poterit; sin te quoque inimici uexare coeperint, ne cessaris. non enim gladiis tecum sed litibus agetur. uerum haec absint uelim. te oro ut ad me de omnibus &lt;rebus&gt; rescribas et in me animi aut potius consili minus putes esse quam antea, amoris uero et offici non minus.</paragraph></page><page id="4"><paragraph>paulo ante xui Kal .  Ian .   57  Romae MARCUS QUINTO FRATRI SALUTEM Epistulam quam legisti mane dederam; sed fecit humaniter Licinius quod ad me misso senatu uesperi uenit, ut si quid esset actum ad te, si mihi uideretur, perscriberem.  Senatus fuit frequentior quam putabamus esse posse mense Decembri sub dies festos. consulares nos fuimus et duo consules designati, P. Seruilius, M. Lucullus, Lepidus, Volcacius, Glabrio; praetorii sane frequentes. fuimus omnino ad  cc . commorat exspectationem Lupus; egit causam agri Campani sane accurate, auditus est magno silentio. materiam rei non ignoras. nihil ex nostris actionibus praetermisit; fuerunt non nulli aculei in Caesarem, contumeliae in Gellium, expostulationes cum absente Pompeio. causa sero perorata sententias se rogaturum negauit, ne quod onus simultatis nobis imponeret; ex superiorum temporum conuiciis et ex praesenti silentio quid senatus sentiret se intellegere dixit. senatum  coepit dimittere. tum Marcellinus 'noli' inquit 'ex taciturnitate nostra, Lupe, quid aut probemus hoc tempore aut improbemus iudicare. ego, quod ad me attinet, itemque arbitror ceteros, idcirco taceo quod non existimo, cum Pompeius absit, causam agri Campani agi conuenire.' tum ille se senatum negauit tenere. Racilius surrexit et de iudiciis referre coepit; Marcellinum quidem primum rogauit. is cum grauiter de Clodianis incendiis, trucidationibus, lapidationibus questus esset, sententiam dixit ut ipse iudices [per] praetor urbanus sortiretur, iudicum sortitione facta comitia haberentur; qui iudicia impedisset, eum contra rem publicam esse facturum. approbata ualde sententia C. Cato contra dixit et Cassius maxima acclamatione senatus, cum comitia iudiciis anteferrent. Philippus adsensit Lentulo. postea Racilius de priuatis me primum sententiam rogauit. multa feci uerba de toto furore latrocinioque P. Clodi. tamquam reum accusaui multis et secundis admurmurationibus cuncti senatus. orationem meam collaudauit satis multis uerbis non mehercule indiserte Vetus Antistius, isque iudiciorum causam suscepit antiquissimamque se habiturum dixit. ibatur in eam sententiam. tum Clodius rogatus diem dicendo eximere coepit. furebat a Racilio se contumaciter  urbaneque uexatum. deinde eius operae repente a Graecostasi et gradibus clamorem satis magnum sustulerunt, opinor, in Q. Sestullium et amicos Milonis incitatae. eo metu iniecto repente magna querimonia omnium discessimus.  Habes acta unius diei; reliqua, ut arbitror, in mensem Ianuarium reicientur. de tribunis pl. longe optimum Racilium habemus; uidetur etiam Antistius amicus nobis fore. nam Plancius totus noster est.  Fac, si me amas, ut considerate diligenterque nauiges de mense Decembri.</paragraph></page><page id="5"><paragraph>xiu Kal .  Febr .   56 MARCUS QUINTO FRATRI SALUTEM Non occupatione, qua eram sane impeditus, sed paruula lippitudine adductus sum ut dictarem hanc epistulam et non, ut ad te soleo, ipse scriberem. et primum me tibi excuso in eo ipso in quo te accuso. me enim nemo adhuc rogauit num quid in Sardiniam uelim, te puto saepe habere qui num quid Romam uelis quaerant.  Quod ad me &lt;de&gt; Lentuli et Sesti nomine scripsisti, locutus sum cum Cincio. quo modo res se habet, non est facillima. sed habet profecto quiddam Sardinia appositum ad recordationem praeteritae memoriae. nam ut ille Gracchus augur, postea quam in istam prouinciam uenit, recordatus est quid sibi in campo Martio comitia consulum habenti contra auspicia accidisset, sic tu mihi uideris in Sardinia de forma Numisiana et de nominibus Pomponianis  in otio recogitasse. sed ego adhuc emi nihil. Culleonis auctio facta est; Tusculano emptor nemo fuit. si condicio ualde bona fuerit, fortassis non amittam. de aedificatione tua Cyrum urgere non cesso. spero eum in officio fore. sed omnia sunt tardiora propter furiosae aedilitatis exspectationem. nam comitia sine mora futura uidentur; edicta sunt &lt;in&gt; a. d.  xi Kal. Febr. te tamen sollicitum esse nolo. omne genus a nobis cautionis adhibebitur.  De rege Alexandrino factum est senatus consultum cum multitudine eum reduci periculosum rei publicae uideri. reliqua cum esset in senatu contentio Lentulusne an Pompeius reduceret, obtinere causam Lentulus uidebatur. in ea re nos et officio erga Lentulum mirifice et uoluntati Pompei praeclare satis fecimus; sed per obtrectatores Lentuli calumnia extracta est. consecuti sunt dies comitiales, per quos senatus haberi non poterat. quid futurum sit latrocinio tribunorum non diuino, sed tamen suspicor per uim rogationem Caninium perlaturum. in ea re Pompeius quid uelit non dispicio; familiares eius quid cupiant omnes uident. creditores uero regis aperte pecunias suppeditant contra Lentulum. sine dubio res a Lentulo remota uidetur esse cum magno meo dolore, quamquam multa fecit qua re, si fas esset, iure ei suscensere possemus.  Tu, si ista expedieris, uelim quam primum bona et certa tempestate conscendas ad meque uenias. innumerabiles enim res sunt in quibus te cottidie in omni genere desiderem. tui nostrique ualent.   xiiii  Kal. Febr. </paragraph></page><page id="6"><paragraph>prid .  Id .  Febr .   56 MARCUS QUINTO FRATRI SALUTEM Scripsi ad te antea superiora. nunc cognosce postea quae sint acta. [a] Kal. Febr. legationes in Id. Febr. reiciebantur; eo die res confecta non est. a. d.  iiii  Non. Febr. Milo adfuit. ei Pompeius aduocatus uenit. dixit M. Marcellus a me rogatus. honeste discessimus. prodicta dies est in  uii  Id. Febr. interim reiectis legationibus in Idus referebatur de prouinciis quaestorum et de ornandis praetoribus; sed res multis querelis de re publica interponendis nulla transacta est. C. Cato legem promulgauit de imperio Lentuli abrogando. uestitum filius mutauit.  A. d.  uii  Id. Febr. Milo adfuit. dixit Pompeius, siue uoluit. nam ut surrexit, operae Clodianae clamorem sustulerunt, idque ei perpetua oratione contigit, non modo ut acclamatione sed ut conuicio et maledictis impediretur. qui ut perorauit (nam in eo sane fortis fuit, non est deterritus, dixit omnia atque interdum etiam silentio, cum auctoritate peruicerat)—sed ut perorauit, surrexit Clodius. ei tantus clamor a nostris (placuerat enim referre gratiam) ut neque mente nec lingua neque ore consisteret. ea res acta est, cum hora sexta uix Pompeius perorasset, usque ad horam octauam, cum omnia maledicta, uersus denique obscenissimi in Clodium et Clodiam dicerentur. ille furens et exsanguis interrogabat suos in clamore ipso quis esset qui plebem fame necaret: respondebant operae 'Pompeius'. quis Alexandriam ire cuperet: respondebant 'Pompeius'. quem ire uellent: respondebant 'Crassum' (is aderat tum Miloni, animo non  amico). hora fere nona quasi signo dato Clodiani nostros consputare coeperunt. exarsit dolor. urgere illi ut loco nos mouerent. factus est a nostris impetus. fuga operarum, eiectus de rostris Clodius. ac nos quoque tum fugimus, ne quid in turba. senatus uocatus in curiam. Pompeius domum; neque ego tamen in senatum, ne aut de tantis rebus tacerem aut in Pompeio defendendo (nam is carpebatur a Bibulo, Curione, Fauonio, Seruilio filio) animos bonorum uirorum offenderem. res in posterum dilata est. Clodius in Quirinalia prodixit diem.  A. d.  ui  Id. Febr. senatus ad Apollinis fuit, ut Pompeius adesset. acta res est grauiter a Pompeio. eo die nihil perfectum est. a. d.  u  Id. Febr. senatus ad Apollinis. senatus consultum factum est ea quae facta essent a. d.  uii  Id. Febr. contra rem publicam esse facta. eo die Cato uehementer est in Pompeium inuectus et eum oratione perpetua tamquam reum accusauit; de me multa me inuito cum mea summa laude dixit, cum illius in me perfidiam increparet. auditus est magno silentio maleuolorum. respondit ei uehementer Pompeius Crassumque descripsit dixitque aperte se munitiorem ad custodiendam uitam suam fore quam Africanus fuisset, quem C. Carbo interemisset.  Itaque magnae mihi res iam moueri uidebantur. nam Pompeius haec intellegit nobiscumque communicat, insidias uitae suae fieri, C. Catonem a Crasso sustentari, Clodio pecuniam suppeditari, utrumque et ab eo et a Curione, Bibulo, ceterisque suis obtrectatoribus confirmari; uehementer esse prouidendum ne opprimatur, contionario illo populo a se prope alienato, nobilitate inimica, non aequo senatu, iuuentute improba. itaque se comparat; homines ex agris accersit. operas autem suas Clodius confirmat; manus ad Quirinalia paratur. in ea multo sumus superiores ipsius  Milo&lt;nis&gt; copiis, sed magna manus ex Piceno et Gallia exspectatur, ut etiam Catonis rogationibus de Milone et Lentulo resistamus.  A. d.  iiii  Id. Febr. Sestius ab indice Cn. Nerio Pupinia de ambitu est postulatus et eodem die a quodam M. Tullio de ui. is erat aeger. domum, ut debuimus, ad eum statim uenimus eique nos totos tradidimus idque fecimus praeter hominum opinionem, qui nos ei iure suscensere putabant, ut humanissimi gratissimique et ipsi et omnibus uideremur; itaque faciemus. sed idem Nerius index edidit [ad] adligatos Cn. Lentulum Vatiam et C. Cornelium Stel. eodem die senatus consultum factum est ut sodalitates decuriatique discederent lexque de iis ferretur, ut qui non discessissent ea poena quae est de ui tenerentur.  A. d.  iii  Id. Febr. dixi pro Bestia de ambitu apud praetorem Cn. Domitium in foro medio maximo conuentu incidique in eum locum in dicendo cum Sestius multis in templo Castoris uulneribus acceptis subsidio Bestiae seruatus esset. hic προῳκονομησάμην quid&lt;d&gt;am εὐκαίρως de iis quae in Sestium apparabantur crimina et eum ornaui ueris laudibus magno adsensu omnium. res homini fuit uehementer grata. quae tibi eo scribo quod me de retinenda Sesti gratia litteris saepe monuisti.  Prid. Id. Febr. haec scripsi ante lucem. eo die apud Pomponium in eius nuptiis eram cenaturus.  Cetera sunt in rebus nostris cuius modi tu mihi fere diffidenti praedicabas, plena dignitatis et gratiae; quae quidem tua, mi frater, patientia, uirtute, pietate, suauitate etiam tibi mihique sunt restituta.   Domus tibi ad lacum Pisonis †Luciniana† conducta est; sed, ut spero, paucis mensibus post Kal. Quint. in tuam commigrabis. tuam in Carinis mundi habitatores Lamiae conduxerunt.  A te post illam Ulbiensem epistulam nullas litteras accepi. quid agas et ut te oblectes scire cupio maximeque te ipsum uidere quam primum.  Cura, mi frater, ut ualeas et, quamquam est hiems, tamen Sardiniam istam esse cogites.   xu  Kal. Mart.</paragraph></page><page id="7"><paragraph>medio Mart .   56 MARCUS QUINTO FRATRI SALUTEM Sestius noster absolutus est a. d.  ii  Id. Mart. et, quod uehementer interfuit rei publicae, nullam uideri in eius modi causa dissensionem esse, omnibus sententiis absolutus est. illud quod tibi curae saepe esse intellexeram, ne cui iniquo relinqueremus uituperandi locum, qui nos ingratos esse diceret nisi illius peruersitatem quibusdam in rebus quam humanissime ferremus, scito hoc nos in eo iudicio consecutos esse ut omnium gratissimi iudicaremur. nam defendendo moroso homini cumulatissime satis fecimus et, id quod ille maxime cupiebat, Vatinium, a quo palam oppugnabatur, arbitratu nostro concidimus dis hominibusque plaudentibus. quin etiam Paullus noster, cum testis productus esset in  Sestium, confirmauit se nomen Vatini delaturum si Macer Licinius cunctaretur, et Macer ab Sesti subselliis surrexit ac se illi non defuturum adfirmauit. quid quaeris? homo petulans et audax [Vatinius] ualde perturbatus debilitatusque discessit.  Quintus, filius tuus, puer optimus, eruditur egregie. hoc nunc magis animum aduerto quod Tyrannio docet apud me. domus utriusque nostrum aedificatur strenue. redemptori tuo dimidium pecuniae curaui. spero nos ante hiemem contubernalis fore. de nostra Tullia tui mehercule amantissima spero cum Crassipede nos confecisse. &lt;sed&gt; dies erant duo qui post Latinas habentur religiosi (ceterum confectum erat Latiar), &lt;et&gt; erat exiturus.</paragraph></page><page id="8"><paragraph>ex .  Mart .   56 &lt;MARCUS QUINTO FRATRI SALUTEM&gt; * * * ἀμφιλαφίαν autem illam quam tu soles dicere bono modo desidero, sic prorsus ut aduenientem excipiam libenter, latentem etiam nunc non excitem. tribus locis aedifico, reliqua reconcinno. uiuo paulo liberalius quam solebam. opus erat. si te haberem, paulisper fabris locum dares. sed et haec, ut spero, breui inter nos communicabimus.  Res autem Romanae sese sic habent. consul est egregius Lentulus non impediente collega, sic, inquam, bonus ut meliorem non uiderim. dies comitialis exemit omnis; nam etiam Latinae instaurantur, nec tamen deerant suppli cationes. sic legibus perniciosissimis obsistitur, maxime Catonis; cui tamen egregie imposuit Milo noster. nam ille uindex gladiatorum et bestiariorum emerat de Cosconio et Pomponio bestiarios nec sine iis armatis umquam in publico fuerat. hos alere non poterat, itaque uix tenebat. sensit Milo. dedit cuidam non familiari negotium qui sine suspicione emeret eam familiam a Catone. quae simul atque abducta est, Racilius, qui unus est hoc tempore tribunus pl., rem patefecit eosque homines sibi emptos esse dixit (sic enim placuerat) et tabulam proscripsit se familiam Catonianam uenditurum. in eam tabulam magni risus consequebantur.  Hunc igitur Catonem Lentulus a legibus remouit et eos qui de Caesare monstra promulgarunt, quibus intercederet nemo. nam quod de Pompeio Caninius agit sane quam refrixit. neque enim res probatur et Pompeius noster in amicitia P. Lentuli uituperatur. et hercule non est idem; nam apud perditissimam illam atque infimam faecem populi propter Milonem suboffendit et boni multa ab eo desiderant, multa reprehendunt. Marcellinus autem hoc uno mihi quidem non satis facit quod eum nimis aspere tractat, quamquam id senatu non inuito facit; quo ego me libentius a curia et ab omni parte rei publicae subtraho.  In iudiciis ii sumus qui fuimus. domus celebratur ita ut cum maxime. unum accidit &lt;im&gt;prudentia Milonis in commodum de Sex. Cloelio, quem neque hoc tempore neque ab imbecillis accusatoribus mihi placuit accusari. ei tres sententiae deterrimo in consilio defuerunt. itaque hominem populus reuocat et retrahatur necesse est. non enim ferunt homines et, quia cum apud suos diceret paene damnatus est,  uident damnatum. ea ipsa in re Pompei offensio nobis obstitit. senatorum enim urna copiose absoluit, equitum adaequauit, tribuni aerarii condemnarunt. sed hoc incommodum consolantur cottidianae damnationes inimicorum, in quibus me perlibente Seuius adlisus est, ceteri conciduntur. C. Cato contionatus est comitia haberi non siturum si sibi cum populo dies agendi essent exempti. Appius a Caesare nondum redierat.  Tuas mirifice litteras exspecto; atque adhuc clausum mare fuisse scio, sed quosdam uenisse tamen Ostiam dicebant qui te unice laudarent plurimique in prouincia fieri dicerent. eosdem aiebant nuntiare te prima nauigatione transmissurum. id cupio et, quamquam te ipsum scilicet maxime, tamen etiam litteras tuas ante exspecto.  Mi frater, uale.</paragraph></page><page id="9"><paragraph>u Id .  Apr .   56  Romae uel in itin .  in Anagninum MARCUS QUINTO FRATRI SALUTEM Dederam ad te litteras antea quibus erat scriptum Tulliam nostram Crassipedi prid. &lt;Non.&gt; Apr. esse desponsam, ceteraque de re publica priuataque perscripseram. postea sunt haec acta: Non. Apr. senatus consulto Pompeio pecunia decreta in rem frumentariam ad HS &lt;³⁰ cccc &gt;³⁰. sed eodem die uehementer actum de agro Campano clamore senatus prope contionali. acriorem causam inopia pecuniae faciebat et  annonae caritas. non praetermittam ne illud quidem: M. Furium Flaccum, equitem Romanum, hominem nequam, Capitolini et Mercuriales de collegio eiecerunt praesentem ad pedes unius cuiusque iacentem.  A. d.  uiii  Id. Apr. sponsalia Crassipedi praebui. huic conuiuio puer optimus, Quintus tuus meusque, quod perleuiter commotus fuerat, defuit. a. d.  ui  Id. Apr. ueni ad Quintum eumque uidi plane integrum, multumque is mecum sermonem habuit et perhumanum de discordiis mulierum nostrarum. quid quaeris? nihil festiuius. Pomponia autem etiam de te questa est. sed haec coram agemus.  A puero ut discessi, in aream tuam ueni. res agebatur multis structoribus. Longilium redemptorem cohortatus sum; &lt;f&gt;idem mihi faciebat se uelle nobis placere. domus erit egregia (magis enim cerni iam poterat quam quantum ex forma iudicabamus); itemque nostra celeriter aedificabatur.  Eo die cenaui apud Crassipedem. cenatus in hortos ad Pompeium lectica latus sum. luci eum conuenire non potueram quod afuerat; uidere autem uolebam quod eram postridie Roma exiturus et quod ille in Sardiniam iter habebat. hominem conueni et ab eo petiui ut quam primum te nobis redderet; statim dixit. erat autem iturus, ut aiebat, a. d.  iii  Id. Apr. ut aut †labrone† aut Pisis conscenderet. tu, mi frater, simul et ille uenerit, primam nauigationem, dum modo idonea tempestas sit, ne omiseris.  A. d.  u  Id. Apr. ante lucem hanc epistulam dictaueram conscripseramque in itinere, ut eo die apud T. Titium in Anagnino manerem. postridie autem in Laterio cogitabam, inde, cum in Arpinati quinque dies fuissem, ire in Pompe ianum, rediens aspicere Cumanum, ut, quoniam in Non. Mai. Miloni dies prodic&lt;t&gt;a est, prid. Non. Romae essem teque, mi carissime et suauissime frater, ad eam diem, ut sperabam, uiderem. aedificationem Arcani ad tuum aduentum sustentari placebat.  Fac, mi frater, ut ualeas quam primumque uenias.</paragraph></page><page id="10"><paragraph>paulo post Id .  Mai .   56  Romae MARCUS QUINTO FRATRI SALUTEM O litteras mihi tuas iucundissimas exspectatas, ac primo quidem cum desiderio, nunc uero etiam cum timore! atque has scito litteras me solas accepisse post illas quas tuus nauta attulit Ulbia datas.  Sed cetera, ut scribis, praesenti sermoni reseruentur; hoc tamen non queo differre: Id. Mai. senatus frequens diuinus fuit in supplicatione Gabinio deneganda. adiurat Procilius hoc nemini accidisse. foris ualde plauditur. mihi cum sua sponte iucundum tum iucundius quod me absente. est enim εἰλικρινὲς iudicium, sine oppugnatione, sine gratia nostra. &lt;ab&gt;eram autem quod Idibus et postridie fuerat dictum de agro Campano actum iri, ut est actum. in hac causa mihi aqua haeret. sed plura quam constitueram. coram enim.  Vale, mi optime et optatissime frater, et aduola. idem te pueri nostri rogant.  Illud scilicet: cenabis cum ueneris. </paragraph></page><page id="11"><paragraph>paulo post iii Id .  Febr .   55 MARCUS QUINTO FRATRI SALUTEM Placiturum tibi esse librum  ii  suspicabar, tam ualde placuisse quam scribis ualde gaudeo. quod me admones de †non curantia† suadesque ut meminerim Iouis orationem quae est  in extremo illo libro, ego uero memini et illa omnia mihi magis scripsi quam ceteris.  Sed tamen postridie quam tu es profectus multa nocte cum Vibullio ueni ad Pompeium; cumque ego egissem de istis operibus atque inscriptionibus, per mihi benigne respondit, magnam spem attulit, cum Crasso se dixit loqui uelle mihique ut idem facerem suasit. Crassum consulem ex senatu domum reduxi. suscepit rem dixitque esse quod Clodius hoc tempore cuperet per se et per Pompeium consequi; putare se, si ego eum non impedirem, posse me adipisci sine contentione quod uellem. totum ei negotium permisi meque in eius potestate dixi fore. interfuit huic sermoni P. Crassus adulescens, nostri, ut scis, studiosissimus. illud autem quod cupit Clodius est legatio aliqua (si minus per senatum, per populum) libera aut Byzantium aut &lt;ad&gt; Brogitarum aut utrumque, plena res nummorum. quod ego non nimium laboro, etiam si minus adsequor quod uolo. Pompeius tamen cum Crasso locutus est. uidentur negotium suscepisse. si perficiunt, optime; si minus, ad nostrum Iouem reuertamur.  A. d.  iii  Id. Febr. senatus consultum est factum de ambitu in Afrani sententiam, quam ego dixeram cum tu adesses. sed magno cum gemitu senatus consules non sunt persecuti eorum sententias qui, Afranio cum essent adsensi, addiderunt ut praetores ita crearentur ut dies sexaginta priuati essent. eo die Catonem plane repudiarunt. quid multa? tenent omnia idque ita omnis intellegere uolunt. </paragraph></page><page id="12"><paragraph>c .  Mai .   56(?)  in Tusculano uel Formiano MARCUS QUINTO FRATRI SALUTEM Tu metuis ne me interpelles? primum, si in isto essem, tu scis quid sit interpellare otiantem. sed mehercule mihi docere uideris istius generis humanitatem, qua quidem ego nihil utor abs te. tu uero ut me et appelles et interpelles et obloquare et colloquare uelim. quid enim mihi suauius? non mehercule quisquam μουσοπάτακτος libentius sua recentia poemata legit quam ego te audio quacumque de re, publica priuata, rustica urbana. sed mea factum est insulsa uerecundia ut te proficiscens non tollerem. opposuisti semel ἀν&lt;αν&gt;τί&lt;λ&gt;εκτον causam, Ciceronis nostri ualetudinem: conticui. iterum Cicerones: quieui. nunc mihi iucunditatis plena epistula hoc adspersit molestiae, quod uideris ne mihi molestus esses ueritus esse atque etiam nunc uereri. litigarem tecum, si fas esset; sed mehercule, istuc si umquam suspicatus ero—nihil dicam aliud nisi uerebor ne quando ego tibi, cum sum una, molestus sim. uideo te ingemuisse. sic fit: 'εἰ δείν’ ἔφησας'—numquam enim dicam 'ἔδρασας.'  Marium autem nostrum in lecticam mehercule coniecissem—non illam regis Ptolomaei Asicianam; memini enim, cum hominem portarem ad Baias Neapoli octaphoro Asiciano machaerophoris centum sequentibus, miros risus  nos edere cum ille ignarus sui comitatus repente aperuit lecticam et paene ille timore, ego risu corrui. hunc, ut dico, certe sustulissem, ut aliquando subtilitatem ueteris urbanitatis et humanissimi sermonis attingerem. sed hominem infirmum in uillam apertam ac ne rudem quidem etiam nunc inuitare nolui. hoc uero mihi peculiare fuerit, hic etiam isto frui; nam illorum praediorum scito mihi uicinum Marium lumen esse. apud Anicium uide&lt;bi&gt;mus ut paratum sit. nos enim ita philologi sumus ut uel cum fabris habitare possimus. habemus hanc philosophiam non ab Hymetto sed ab Arce nostra. Marius et ualetudine est et natura imbecillior. de interpellatione, tantum sumam a uobis temporis ad scribendum quantum dabitis. utinam nihil detis, ut potius uestra iniuria quam ignauia mea cessem!  De re publica nimium te laborare doleo et meliorem ciuem esse quam Philoctetam, qui accepta iniuria ea spectacula quaerebat quae tibi acerba esse uideo. amabo te, aduola; consolabor te et omnem abstergebo dolorem. et adduc, si me amas, Marium. sed approperate. hortus domi est.</paragraph></page><page id="13"><paragraph>in .  Febr .   54 MARCUS QUINTO FRATRI SALUTEM Epistulam hanc conuicio efflagitarunt codicilli tui. nam res quidem ipsa et is dies quo tu es profectus nihil mihi ad scribendum argumenti sane dabat. sed quem ad modum coram cum sumus sermo nobis deesse non solet, sic epistulae nostrae debent interdum alucinari.  Tenediorum igitur libertas securi Tenedia praecisa est, cum eos praeter me et Bibulum et Calidium et Fauonium nemo defenderet. de te a Mag&lt;net&gt;i&lt;bu&gt;s ab Sipylo mentio est honorifica facta, cum te unum dicerent postulationi L. Sesti Pansae restitisse. reliquis diebus si quid erit quod te scire opus sit, aut etiam si nihil erit, tamen scribam cottidie aliquid. prid. Id. neque tibi neque Pomponio deero.  Lucreti poemata ut scribis ita sunt, multis luminibus ingeni, multae tamen artis. sed cum ueneris. uirum te putabo si Sallusti Empedoclea legeris; hominem non putabo.</paragraph></page><page id="14"><paragraph>c .  Id .  Febr .   54  Romae MARCUS QUINTO FRATRI SALUTEM Gaudeo tibi iucundas esse meas litteras, nec tamen habuissem scribendi nunc quidem ullum argumentum nisi tuas accepissem. nam prid. Id., cum Appius senatum infrequentem coegisset, tantum fuit frigus ut pipulo [conuicio] coactus sit  nos dimittere. de Commageno, quod rem totam discusseram, mirifice mihi et per se et per Pomponium blanditur Appius. uidet enim, hoc genere dicendi si utar in ceteris, Februarium sterilem futurum; eumque lusi iocose satis, neque solum illud extorsi oppidulum quod erat positum in Euphrati Zeugmate sed praeterea togam sum eius praetextam, quam erat adeptus Caesare consule, magno hominum risu cauillatus. 'quod uult' inquam 'renouari honores eosdem, quo minus togam praetextam quotannis interpolet decernendum nihil censeo. uos autem homines nobiles, qui Burrenum praetextatum non ferebatis, Commagenum feretis?' genus uides et locum iocandi. multa dixi in ignobilem regem, quibus totus est explosus. quo genere commotus, ut dixi, Appius totum me amplexatur. nihil est enim facilius quam reliqua discutere. sed non faciam ut illum offendam, 'ne imploret fidem Iouis Hospitalis, Graios omnis conuocet,' per quos mecum in gratiam rediit.  Theopompo satis faciemus. de Caesare, fugerat me ad te scribere. uideo enim quas tu litteras exspectaris. sed ille scripsit ad Balbum fasciculum illum epistularum in quo fuerat mea et Balbi totum sibi aqua madidum redditum esse, ut ne illud quidem sciat, meam fuisse aliquam epistulam. sed ex Balbi epistula pauca uerba intellexerat, ad quae rescripsit his uerbis: 'de Cicerone te uideo quiddam scripsisse quod ego non intellexi. quantum autem coniectura consequebar, id erat eius modi ut magis optandum quam sperandum putarem.' itaque postea misi ad Caesarem eodem illo exemplo litteras. iocum autem illius de sua egestate ne sis  aspernatus; ad quem ego rescripsi nihil esse quod posthac arcae nostrae fiducia conturbaret lusique in eo genere et familiariter et cum dignitate. amor autem eius erga nos perfertur omnium nuntiis singularis. litterae quidem ad id quod exspectas fere cum tuo redditu iungentur.  Reliqua singulorum dierum scribemus ad te, si modo tabellarios tu praebebis. quamquam eius modi frigus impendebat ut summo in periculo esset [ne] Appius ne aedes urerentur.</paragraph></page><page id="15"><paragraph>xui Kal .  Mart .   54 MARCUS QUINTO FRATRI SALUTEM Risi niuem atram teque hilari animo esse et prompto ad iocandum ualde me iuuat. de Pompeio adsentior tibi, uel tu potius mihi. nam, ut scis, iam pridem istum canto Caesarem. mihi crede, in sinu est neque ego discingor.  Cognosce nunc Idus: decimus erat Caelio dies. Domitius ad numerum iudices non habuit. uereor ne homo taeter et ferus, Pola Seruius, ad accusationem ueniat. nam noster Caelius ualde oppugnatur a gente Clodia. certi nihil est adhuc, sed ueremur.  Eodem igitur die Tyriis est senatus datus frequens. frequentes contra Syriaci publicani. uehementer uexatus Gabinius. exagitati tamen a Domitio publicani quod eum essent cum equis prosecuti. &lt;a&gt;t noster Lamia paulo ferocius, cum Domitius dixisset 'uestra culpa haec acciderunt, equites  Romani. dissolute enim iudicatis', 'nos iudicamus, uos laudatis' inquit. actum est eo die nihil. nox diremit.  Comitialibus diebus qui Quirinalia sequuntur Appius interpretatur non impediri se lege Pupia quo minus habeat senatum et, quod Gabinia sanctum sit, etiam cogi ex Kal. Febr. usque ad Kal. Mart. legatis senatum cottidie dare. ita putantur detrudi comitia in mensem Martium. sed tamen his comitialibus tribuni pl. de Gabinio se acturos esse dicunt.  Omnia colligo ut noui scribam aliquid ad te, sed, ut uides, res me ipsa deficit. itaque ad Callisthenem et ad Philistum redeo, in quibus te uideo uolutatum. Callisthenes quidem uulgare et not&lt;h&gt;um negotium, quem ad modum aliquot Graeci locuti sunt. Siculus ille capitalis; creber, acutus, breuis, paene pusillus Thucydides. sed utros eius habueris libros (duo enim sunt corpora) an utrosque nescio. me magis 'De Dionysio' delectat. ipse est enim ueterator magnus et perfamiliaris Philisto Dionysius. sed quod adscribis, adgrederisne ad historiam, me auctore potes. et quoniam tabellarios subministras, hodierni diei res gestas Lupercalibus habebis.  Oblecta te cum Cicerone nostro quam bellissime.</paragraph></page><page id="16"><paragraph>Mai .   54  in Cumano uel Pompeiano &lt;MARCUS QUINTO FRATRI SALUTEM&gt; Duas adhuc a te accepi epistulas, [quarum] alteram in ipso discessu nostro, alteram Arimino datam. pluris quas scribis te dedisse non acceperam.   Ego me in Cumano et Pompeiano, praeter quam quod sine te, ceterum satis commode oblectabam, et eram in isdem locis usque ad Kal. Iun. futurus. scribebam illa quae dixeram πολιτικά, spissum sane opus et operosum. sed si ex sententia successerit, bene erit opera posita; sin minus, in illud ipsum mare deiciemus quod spectantes scribimus, adgrediemur alia, quoniam quiescere non possumus.  Tua mandata persequar diligenter et in adiungendis hominibus et in quibusdam non alienandis. maximae uero mihi curae erit ut Ciceronem tuum nostrumque uideam scilicet cottidie sed inspiciam quid discat quam saepissime; et nisi ille contemnet, etiam magistrum me ei profitebor, cuius rei non nullam consuetudinem nactus sum in hoc horum dierum otio Cicerone nostro minore producendo.  Tu, quem ad modum scribis (quod etiam si non scriberes facere te diligentissime tamen sciebam), facies scilicet ut mea mandata digeras, persequare, conficias. ego, cum Romam uenero, nullum praetermittam Caesaris tabellarium cui litteras ad te non dem. his diebus ignosces; cui darem fuit nemo ante hunc M. Orfium, equitem Romanum, nostrum et per &lt;se&gt; necessarium et quod est ex municipio Atellano, quod scis esse in fide nostra. itaque eum tibi commendo in maiorem modum, hominem domi splendidum, gratiosum etiam extra domum. quem fac ut tua liberalitate tibi obliges. est tribunus militum in exercitu uestro. gratum hominem obseruantemque cognosces.  Trebatium ut ualde ames uehementer te rogo. </paragraph></page><page id="17"><paragraph>in .  Iun .   54  Romae MARCUS QUINTO FRATRI SALUTEM A. d.  iiii  Non. Iun., quo die Romam ueni, accepi tuas litteras datas Placentia, deinde alteras postridie datas Blandenone cum Caesaris litteris refertis omni officio, diligentia, suauitate. sunt ista quidem magna, uel potius maxima; habent enim uim magnam ad gloriam et ad summam dignitatem. sed, mihi crede quem nosti, quod in istis rebus ego plurimi aestimo, id iam habeo, te scilicet primum tam inseruientem communi dignitati, deinde Caesaris tantum in me amorem, quem omnibus iis honoribus quos me a se exspectare uult antepono. litterae uero eius una datae cum tuis, quarum initium est quam suauis ei tuus aduentus fuerit et recordatio ueteris amoris, deinde se effecturum ut ego in medio dolore ac desiderio tui te, cum a me abesses, potissimum secum esse laetarer, incredibiliter delectarunt.  Qua re facis tu quidem fraterne quod me hortaris, sed mehercule currentem nunc quidem, ut omnia mea studia in istum unum conferam. ego uero ardenti quidem studio, ac fortasse efficiam quod saepe uiatoribus cum properant euenit, ut, si serius quam uoluerint forte surrexerint, properando etiam citius quam si de nocte uigilassent perueniant quo uelint; sic ego, quoniam in isto homine colendo tam indormiui diu te mehercule saepe excitante, cursu corrigam tarditatem cum equis tum uero, quoniam tu scribis poema ab eo nostrum probari, quadrigis poeticis. modo mihi date Britanniam quam pingam coloribus tuis, penicillo meo. sed  quid ago? quod mihi tempus, Romae praesertim, ut iste me rogat, manenti, uacuum ostenditur? sed uidero. fortasse enim, ut fit, uincet unus amor omnis difficultates.  Trebatium quod ad se miserim persalse et humaniter etiam gratias mihi agit. negat enim in tanta multitudine eorum qui una essent quemquam fuisse qui uadimonium concipere posset. M. Curtio tribunatum ab eo petiui (nam Domitius se derideri putasset, si esset a me rogatus; hoc enim est eius cottidianum, se ne tribunum militum quidem facere. etiam in senatu lusit Appium collegam propterea isse ad Caesarem ut aliquem tribunatum auferret), sed in alterum annum. id et Curtius ita uolebat.  Tu quem ad modum me censes oportere esse et in re publica et in nostris inimicitiis, ita et esse et fore, oricula infima scito molliorem. res Romanae se sic habebant: erat non nulla spes comitiorum sed incerta, erat aliqua suspicio dictaturae, ne ea quidem certa, summum otium forense sed senescentis magis ciuitatis quam acquiescentis, sententia autem nostra in senatu eius modi magis ut alii nobis adsentiantur quam nosmet ipsi. 'τοιαῦθ’ ὁ τλήμων πόλεμος ἐξεργάζεται.'</paragraph></page><page id="18"><paragraph>ex .  Quint .   54 &lt;MARCUS QUINTO FRATRI SALUTEM&gt; Calamo et atramento temperato, charta etiam dentata res agetur. scribis enim te meas litteras superiores uix legere potuisse. in quo nihil eorum, mi frater, fuit quae putas. neque enim occupatus eram neque perturbatus nec iratus alicui.  sed hoc facio semper ut, quicumque calamus in manus meas uenerit, eo sic utar tamquam bono.  Verum attende nunc, mi optime et suauissime frater, ad ea dum rescribo quae tu in hac eadem breui epistula πραγματικῶς ualde scripsisti. de quo petis ut ad te nihil occultans, nihil dissimulans, nihil tibi indulgens ingenue fraterneque rescribam, id est, utrum &lt;ad&gt;uoles, ut dixeramus, &lt;an&gt; ad expediendum te, si causa sit, commorere: si, mi Quinte, parua aliqua res esset in qua sciscitarere quid uellem, tamen, cum tibi permissurus essem ut faceres quod uelles, ego ipse quid uellem ostenderem. in hac uero re * * * hoc profecto quaeris, cuius modi illum annum qui sequitur exspectem. plane aut tranquillum nobis aut certe munitissimum; quod cottidie domus, quod forum, quod theatri significationes declarant. nec labor, ut quondam, conscientia copiarum nostrarum. quod Caesaris, quod Pompei gratiam tenemus, haec me ut confidam faciunt. sin aliquis erumpet amentis hominis furor, omnia sunt ad eum frangendum expedita.  Haec ita sentio, iudico, ad te explorate scribo; dubitare te non adsentatorie sed fraterne ueto. qua re [si] suauitatis equidem nostrae fruendae causa cuperem te ad id tempus uenire quod dixeras, sed illud malo tamen quod putas magis e &lt;re&gt; tua. illa etiam magni aestimo [me], ἀμφιλαφίαν illam tuam et explicationem debitorum tuorum. illud quidem  sic habeto, nihil nobis expeditis, si ualebimus, fore fortunatius. parua sunt quae desunt pro nostris quidem moribus et ea sunt ad explicandum expeditissima, modo ualeamus.  Ambitus redit immanis. numquam fuit par. Id. Quint. faenus fuit bessibus ex triente coitione Memmi et consulum cum Domitio. hanc Scaurus unus &lt;uix potest&gt; uincere. Messalla flaccet. non dico ὑπερβολάς; uel HS centiens constituunt in praerogatiua pronuntiare. res ardet inuidia. tribunicii candidati compromiserunt HS quingenis in singulos apud M. Catonem depositis petere eius arbitratu, ut qui contra fecisset ab eo condemnaretur. quae quidem comitia si gratuita fuerint, ut putantur, plus unus Cato potuerit quam omnes leges omnesque iudices.</paragraph></page><page id="19"><paragraph>ex .  Sext .   54 &lt;MARCUS QUINTO FRATRI SALUTEM&gt; Cum a me litteras librari manu acceperis, ne paulum &lt;quidem&gt; me oti habuisse iudicato, cum autem mea, paulum. sic enim habeto, numquam me a causis et iudiciis districtiorem fuisse, atque id anni tempore grauissimo et caloribus maximis. sed haec, quoniam tu ita praescribis,  ferenda sunt, neque committendum ut aut spei aut cogitationi uestrae ego uidear defuisse, praesertim cum, si id difficilius fuerit, tamen ex hoc labore magnam gratiam magnamque dignitatem sim collecturus. itaque, ut tibi placet, damus operam ne cuius animum offendamus atque ut etiam ab iis ipsis qui nos cum Caesare tam coniunctos dolent diligamur, ab aequis uero aut etiam a propensis in hanc partem uehementer et colamur et amemur. de ambitu cum atrocissime ageretur in senatu multos dies, quod ita erant progressi candidati consulares ut non esset ferendum, in senatu non fui. statui ad nullam medicinam rei publicae sine magno praesidio accedere.  Quo die haec scripsi Drusus erat de praeuaricatione a tribunis aerariis absolutus in summa quattuor sententiis, cum senatores et equites damnassent. ego eodem die post meridiem Vatinium eram defensurus; ea res facilis est. comitia in mensem Septembrem reiecta sunt. Scauri iudicium statim exercebitur, cui nos non deerimus.  'Συνδείπνους' Σοφοκλέους, quamquam a te &lt;f&gt;actam fabellam uideo esse festiue, nullo modo probaui.  Venio nunc ad id quod nescio an primum esse debuerit. o iucundas mihi tuas de Britannia litteras! timebam Oceanum, timebam litus insulae; reliqua non equidem contemno, sed plus habent tamen spei quam timoris magisque sum sollicitatus exspectatione ea quam metu. te uero ὑπόθεσιν scribendi egregiam habere uideo. quos tu situs, quas naturas rerum et locorum, quos mores, quas gentis, quas pugnas, quem uero ipsum imperatorem habes! ego te libenter, ut rogas, quibus rebus uis, adiuuabo et tibi uersus quos rogas, hoc est Athenas noctuam, mittam.   Sed heus tu! celari uideor a te. quo modo nam, mi frater, de nostris uersibus Caesar? nam primum librum se legisse scripsit ad me ante, et prima sic ut neget se ne Graeca quidem meliora legisse; reliqua ad quendam locum ῥᾳθυμότερα (hoc enim utitur uerbo). dic mihi uerum: num aut res eum aut χαρακτὴρ non delectat? nihil est quod uereare. ego enim ne pilo quidem minus me amabo. has de re φιλαλήθως et, ut soles [scribere], fraterne.</paragraph></page><page id="20"><paragraph>Sept .   54  in Arpinati / Romae MARCUS QUINTO FRATRI SALUTEM Ego ex magnis caloribus (non enim meminimus maiores) in Arpinati summa cum amoenitate fluminis me refeci ludorum diebus, Philotimo tribulibus commendatis.  In Arcano a. d.  iiii  Id. Sept. fui. ibi Mescidium cum Philoxeno aquamque, quam ii ducebant non longe a uilla, belle sane fluentem uidi, praesertim maxima siccitate, uberioremque aliquanto sese collecturos esse dicebant. apud Herum recte erat.  In Maniliano offendi Diphilum Diphilo tardiorem. sed tamen nihil ei restabat praeter balnearia et ambulationem et auiarium. uilla mihi ualde placuit propterea quod summam dignitatem pauimentata porticus habebat, quod mihi nunc denique apparuit postea quam et ipsa tota patet et columnae politae sunt. totum in eo est, quod mihi erit  curae, tectorium ut concinnum sit. pauimenta recte fieri uidebantur; cameras quasdam non probaui mutarique iussi.  Quo loco in porticu te scribere aiunt ut atriolum fiat, mihi ut est magis placebat. neque enim satis loci uidebatur esse atriolo neque fere solet nisi in iis aedificiis fieri in quibus est atrium maius nec habere poterat adiuncta cubicula et eius modi membra. nunc hoc uel honestae testudinis uel ualde boni aestiui locum obtinebit. tu tamen si aliter sentis, rescribe quam primum.  In balneariis assa in alterum apodyteri angulum promoui propterea quod ita erant posita ut eorum uaporarium [ex quo ignis erumpit] esset subiectum cubiculi&lt;s&gt;. subgrande cubiculum autem et hibernum alt&lt;er&gt;um ualde probaui quod et ampla erant et loco posita ambulationis uno latere, eo quod est proximum balneariis. columnas neque rectas neque e regione Diphilus collocarat; eas scilicet demolietur. aliquando perpendiculo et linea discet uti. omnino spero paucis mensibus opus Diphili perfectum fore. curat enim diligentissime Caesius, qui tum mecum fuit.  Ex eo loco recta Vitularia uia profecti sumus in Fufidianum fundum, quem tibi proximis nundinis Arpini de Fufidio HS  ccci ↄↄↄ  ci ↄ emeramus. ego locum aestate umbrosiorem uidi numquam, permultis locis aquam profluentem et eam uberem. quid quaeris? iugera  l  prati Caesius irrigaturum facile te arbitrabatur; equidem hoc quod melius intellego adfirmo, mirifica suauitate te uillam habiturum piscina et salientibus additis, palaestra et silua †uirdicata†. fundum  audio te nunc †Bobilianum† uelle retinere. de eo quid uideatur ipse constitues. Caesius aiebat aqua dempta et eius aquae iure constituto et seruitute fundo illi imposita tamen nos pretium seruare posse si uendere uellemus. Mescidium mecum habui. is sese ternis nummis in pedem tecum transegisse dicebat, sese autem mensum pedibus aiebat passuum iiici ↄ. mihi plus uisum est; sed praestabo sumptum nusquam melius posse poni. Cillonem arcessieram Venafro, sed eo ipso die quattuor eius conseruos et discipulos Venafri cuniculus oppresserat.  Id. Sept. in Laterio fui. uiam perspexi; quae mihi ita placuit ut opus publicum uideretur esse, praeter  cl  passuum (sum enim ipse mensus) ab eo ponticulo qui est ad Fur&lt;r&gt;inae, Satricum uersus. eo loco puluis non glarea iniecta est (id mutabitur) et ea uiae pars ualde accliuis est; sed intellexi aliter duci non potuisse, praesertim cum tu neque per Lucustae neque Varronis uelles ducere. ille uiam ante suum fundum probe munierat; Lucusta non attigerat. quem ego Romae adgrediar, et, ut arbitror, commouebo, et simul M. Taurum, quem tibi audio promisisse, qui nunc Romae erat, de aqua per fundum eius ducenda rogabo.  Nicephorum, uilicum tuum, sane probaui quaesiuique ex eo ecquid ei de illa aedificatiuncula Laterii de qua mecum locutus es mandauisses. tum is mihi respondit se ipsum eius  operis HS  xui  conductorem fuisse, sed te postea multa addidisse ad opus, nihil ad pretium; itaque id se omisisse. mihi mehercule ualde placet te illa ut constitueras addere; quamquam ea uilla quae nunc est tamquam philosopha uidetur esse quae obiurget ceterarum uillarum insaniam. uerum tamen illud additum delectabit. topiarium laudaui. ita omnia conuestiuit hedera, qua basim uillae, qua intercolumnia ambulationis, ut denique illi palliati topiariam facere uideantur et hederam uendere. iam ἀποδυτηρίῳ nihil alsius, nihil muscosius.  Habes fere de rebus rusticis. urbanam expolitionem urget ille quidem [et] Philotimus et Cincius, sed etiam ipse crebro interuiso, quod est facile factu. quam ob rem ea te cura liberatum uolo.  De Cicerone quod me semper rogas, ignosco equidem tibi sed tu quoque mihi uelim ignoscas; non enim concedo tibi plus ut illum ames quam ipse amo. atque utinam his diebus in Arpinati, quod et ipse cupierat et ego non minus, mecum fuisset! quod ad Pomponiam, si tibi uidetur, scribas uelim, cum aliquo exibimus eat nobiscum puerumque &lt;e&gt;ducat. clamores efficiam si eum mecum habuero otiosus; nam Romae respirandi non est locus. id me scis antea gratis tibi esse pollicitum. quid nunc putas, tanta mihi abs te mercede proposita?  Venio nunc ad tuas litteras, quas pluribus epistulis accepi dum sum in Arpinati; nam mihi uno die tres sunt redditae et quidem, ut uidebantur, eodem abs te datae tempore, una pluribus uerbis. in qua primum erat quod antiquior dies in tuis fuisset adscripta litteris quam in Caesaris: id facit Oppius non numquam necessario ut, cum tabellarios consti tuerit mittere litterasque a nobis acceperit, aliqua re noua impediatur et necessario serius quam constituerat mittat, neque nos datis iam epistulis diem commutari curamus.  Scribis de Caesaris summo in nos amore: hunc et tu fouebis et nos quibuscumque poterimus rebus augebimus. de Pompeio et facio diligenter et faciam quod mones. quod tibi mea permissio mansionis tuae grata est, id ego summo meo dolore et desiderio tamen ex parte gaudeo. in Hippodamo et non nullis aliis arcessendis quid cogites non intellego. nemo istorum est quin abs te munus fundi suburbani instar exspectet. Trebatium uero meum quod isto admisceas nihil est. ego illum ad Caesarem misi, qui mihi iam satis fecit; si ipsi minus, praestare nihil debeo teque item ab eo uindico et libero. quod scribis te a Caesare cottidie plus diligi, immortaliter gaudeo. Balbum uero, qui est istius rei, quem ad modum scribis, adiutor, in oculis fero. Trebonium meum a te amari teque ab illo pergaudeo.  De tribunatu quod scribis, ego uero nominatim petiui Curtio et mihi ipse Caesar nominatim Curtio paratum esse perscripsit meamque in rogando uerecundiam obiurgauit. si cui praeterea petiero, id quod etiam Oppio dixi ut ad illum scriberet, facile patiar mihi negari, quoniam illi qui mihi molesti sunt sibi negari a me non facile patiuntur. ego Curtium, id quod ipsi dixi, non modo rogatione sed etiam testimonio tuo diligo, quod litteris tuis studium illius in salutem nostram facile perspexi.  De Britannicis rebus cognoui ex tuis litteris nihil esse nec quod metuamus nec quod gaudeamus. de publicis negotiis, quae uis ad te Tironem scribere, neglegentius ad te ante scribebam quod omnia minima maxima ad Caesarem mitti sciebam.   Rescripsi epistulae maximae, audi nunc de minuscula. in qua primum est de Clodi ad Caesarem litteris; in quo Caesaris consilium probo, quod tibi amantissime petenti ueniam non dedit uti ullum ad illam furiam uerbum rescriberet. alterum est de Caluenti Mari oratione: quod scribis tibi placere me ad eam rescribere, miror, praesertim cum illam nemo lecturus sit si ego nihil rescripsero, meam in illum pueri omnes tamquam dictata perdiscant. libros meos [omnis] quos exspectas incohaui, sed conficere non possum his diebus. orationes efflagitatas pro Scauro et pro Plancio absolui. poema ad Caesarem quod institueram incidi. tibi quod rogas, quoniam ipsi fontes iam sitiunt, si quid habebo spati, scribam.  Venio ad tertiam. Balbum quod ais mature Romam bene comitatum esse uenturum mecumque adsidue usque ad Id. Mai. futurum, id mihi pergratum perque iucundum. quod me in eadem epistula, sicut saepe antea, cohortaris ad ambitionem et ad laborem, faciam equidem; sed quando uiuemus?  Quarta epistula mihi reddita est Id. Sept., quam a. d.  iiii Id. Sext. ex Britannia dederas. in ea nihil sane erat noui praeter Erigonam (quam si ab Oppio accepero, scribam ad te quid sentiam, nec dubito quin mihi placitura sit) et, quod &lt;paene&gt; praeterii, de eo quem scripsisti de Milonis plausu scripsisse ad Caesarem. ego uero facile patior ita Caesarem existimare, illum quam maximum fuisse plausum, et prorsus ita fuit; et tamen ille plausus qui illi datur quodam modo nobis uidetur dari.  Reddita etiam mihi est peruetus epistula sed sero adlata,  in qua de aede Telluris et de porticu Catuli me admones. fit utrumque diligenter. ad Telluris quidem etiam tuam statuam locaui. item de hortis me quod admones, nec fui umquam ualde cupidus et nunc domus suppeditat mihi hortorum amoenitatem.  Romam cum uenissem a. d.  xiii  Kal. Oct., absolutum offendi in aedibus tuis tectum. quod supra conclauia non placuerat tibi esse multorum fastigiorum, id nunc honeste uergit in tectum inferioris porticus.  Cicero noster dum ego absum non cessauit apud rhetorem. de eius eruditione quod labores nihil est, quoniam ingenium eius nosti, studium ego uideo. cetera eius suscipio, ut me putem praestare debere.  Gabinium tres adhuc factiones postulant: L. Lentulus, flaminis filius, qui iam de maiestate postulauit; Ti. Nero cum bonis subscriptoribus; C. Memmius tribunus pl. cum L. Capitone. ad urbem accessit a. d.  xii  Kal. Oct.; nihil turpius nec desertius. sed his iudiciis nihil audeo confidere. quod Cato non ualebat, adhuc de pecuniis repetundis non erat postulatus. Pompeius a me ualde contendit de reditu in gratiam, sed adhuc nihil profecit nec, si ullam partem libertatis tenebo, proficiet. tuas litteras uehementer exspecto. quod scribis te audisse in candidatorum consularium coitione me interfuisse, id falsum est. eius modi enim pactiones in ea coitione factae sunt, quas postea Memmius patefecit, ut nemo bonus interesse debuerit, et simul mihi committendum non fuit ut iis coitionibus interessem quibus Messalla excluderetur. cui quidem uehementer satis facio rebus omnibus; ut arbitror, etiam Memmio. Domitio ipsi multa iam feci quae uoluit quaeque a me petiuit. Scaurum beneficio defensionis ualde obligaui. adhuc erat ualde incertum et quando comitia et qui consules futuri essent.   Cum hanc iam epistulam complicarem, tabellarii a uobis uenerunt a. d.  xi  Kal., septimo uicesimo die. o me sollicitum! quantum ego dolui in Caesaris suauissimis litteris! sed quo erant suauiores, eo maiorem dolorem illius ille casus adferebat. sed ad tuas uenio litteras. primum tuam remansionem etiam atque etiam probo, praesertim cum, ut scribis, cum Caesare communicaris. Oppium miror quicquam cum Publio; mihi enim non placuerat. quod inferiore epistula scribis me Id. Sept. Pompeio legatum iri, id ego non audiui scripsique ad Caesarem &lt;neque&gt; Vibullium [Caesaris] mandata de mea mansione ad Pompeium pertulisse nec [ad] Oppium. quo consilio? quamquam Oppium ego tenui, quod priores partes Vibulli erant; cum eo enim coram Caesar egerat, ad Oppium scripserat. ego uero nullas δευτέρας φροντίδας habere possum in Caesaris rebus. ille mihi secundum te et liberos nostros ita est ut sit paene par. uideor id iudicio facere (iam enim debeo), sed tamen amore sum incensus.  Cum scripsissem haec infima quae sunt mea manu, uenit ad nos Cicero tuus ad cenam, cum Pomponia foris cenaret. dedit mihi epistulam legendam tuam quam paulo ante acceperat, Aristophaneo modo ualde mehercule et suauem et grauem, qua sum admodum delectatus. dedit etiam alteram illam mihi, qua iubes eum mihi esse adfixum tamquam magistro. quam illum epistulae illae delectarunt, quam me! nihil puero illo suauius, nihil nostri amantius. hoc inter cenam Tironi dictaui, ne mirere alia manu esse.  Annali pergratae litterae tuae fuerunt, quod et curares de se diligenter et tamen consilio se uerissimo iuuares. P.  Seruilius pater, ex litteris quas sibi a Caesare missas esse dicebat, significat ualde te sibi gratum fecisse quod de sua uoluntate erga Caesarem humanissime diligentissimeque locutus esses.  Cum Romam ex Arpinati reuertissem, dictum mihi est Hippodamum ad te profectum esse. non possum scribere me miratum esse illum tam inhumaniter fecisse ut sine meis litteris ad te proficisceretur; illud scribo, mihi molestum fuisse. iam enim diu cogitaueram ex eo quod tu ad me scripseras ut, si quid esset quod ad te diligentius perferri uellem, illi darem, quod mehercule hisce litteris quas uulgo ad te mitto nihil fere scribo quod, si in alicuius manus inciderit, moleste ferendum sit. &lt;nunc&gt; Minucio me et Saluio et Labeoni reseruabam. Labeo aut tarde proficiscetur aut hic manebit. Hippodamus ne num quid uellem quidem rogauit.  T. Pinarius amabilis ad me de te litteras mittit, se maxime litteris, sermonibus, cenis denique tuis delectari. is homo semper me delectauit fraterque eius mecum est multum. qua re, uti instituisti, complectere adulescentem.  Quod multos dies epistulam in manibus habui propter commorationem tabellariorum, ideo multa coniecta sunt, aliud alio tempore, uelut hoc: T. Anicius mihi saepe iam dixit sese tibi suburbanum si quod inuenisset non dubitaturum esse emere. in eius sermone ego utrumque soleo admirari, et te de suburbano emendo cum ad illum scribas non modo ad me non scribere sed etiam aliam in sententiam [de suburbano] scribere, et cum ad illum scribas nihil te recordari [de se] de ep&lt;ist&gt;ulis illis quas in Tusculano eius tu mihi ostendisti, nihil de praeceptis Epicharmi, γνῶθι πῶς ἄλλῳ κέχρηται, totum denique uultum, sermonem, animum  eius, quem ad modum conicio, quasi * . sed haec tu uideris. de suburbano cura ut sciam quid uelis et simul ne quid ille turbet uide.  Quid praeterea? quid? etiam. Gabinius a. d.  iiii  Kal. Oct. noctu in urbem introierat et hodie hora  uiii , cum edicto C. Alfi de maiestate eum adesse oporteret, concursu magno et odio uniuersi populi paene adflictus est. nihil illo turpius; proximus est tamen Piso. itaque mirificum embolium cogito in secundum librum meorum temporum includere, dicentem Apollinem in concilio deorum qualis reditus duorum imperatorum futurus esset, quorum alter exercitum perdidisset, alter uendidisset.  Ex Britannia Caesar ad me Kal. Sept. dedit litteras, quas ego accepi a. d.  iiii  Kal. Oct., satis commodas de Britannicis rebus, quibus, ne admirer quod a te nullas acceperim, scribit se sine te fuisse cum ad mare accesserit. ad eas ego ei litteras nihil rescripsi, ne gratulandi quidem causa, propter eius luctum.  Te oro etiam atque etiam, mi frater, ut ualeas.</paragraph></page><page id="21"><paragraph>u Id .  Oct .   54  Romae &lt;MARCUS QUINTO FRATRI SALUTEM&gt; A. d.  ui  Id. Oct. Saluius Ostiam uesperi naui profectus erat cum iis rebus quas tibi domo mitti uolueras. eodem die Gabinium ad populum luculente calefecerat Memmius, sic ut Calidio uerbum facere pro eo non licuerit. postridie autem  eius diei qui erat tum futurus cum haec scribebam ante lucem, apud Catonem erat diuinatio in Gabinium futura inter Memmium et Ti. Neronem et C. L. Antonios M. f. putabamus fore ut Memmio daretur, etsi erat Neronis mira contentio. quid quaeris? probe premitur, nisi noster Pompeius dis hominibusque inuitis negotium euerterit.  Cognosce nunc hominis audaciam et aliquid in re publica perdita delectare. cum Gabinius quacumque ueniebat triumphum se postulare dixisset subitoque bonus imperator noctu in urbem hostium plenam inuasisset, in senatum se non committebat. †interim† ipso decimo die, quo eum oportebat hostiarum numerum et militum renuntiare, irrepsit summa infrequentia. cum uellet exire, a consulibus retentus est. introducti publicani. homo undique †atius et†, cum a me maxime uulneraretur, non tulit et me trementi uoce exsulem appellauit. hic (o di! nihil umquam honorificentius nobis accidit) consurrexit senatus cum clamore ad unum, sic ut ad corpus eius accederet; pari clamore atque impetu publicani. quid quaeris? omnes tamquam tu esses ita fuerunt. nihil hominum sermone foris clarius. ego tamen &lt;me&gt; teneo ab accusando, uix mehercule sed tamen teneo, uel quod nolo cum Pompeio pugnare (satis est quod instat de Milone) uel quod iudices nullos habemus. ἀπότευγμα formido, addo etiam maleuolentiam hominum et timeo ne illi me accusante aliquid accedat; nec despero rem et sine me et non nihil per me confici posse.   De ambitu postulati sunt omnes qui consulatum petunt: a Memmio Domitius, a Q. Acutio, bono et erudito adulescente, Memmius, a Q. Pompeio Messalla, a Triario Scaurus. magna res in motu est, propterea quod aut hominum aut legum interitus ostenditur. opera datur ut iudicia ne fiant. res uidetur spectare ad interregnum. consules comitia habere cupiunt; rei nolunt, et maxime Memmius, quod Caesaris aduentu se sperat futurum consulem; sed mirum in modum iacet. Domitius cum Messalla certus esse uidebatur. Scaurus refrixerat. Appius sine lege curiata confirmat se Lentulo nostro successurum. qui quidem mirificus illo die, quod paene praeterii, fuit in Gabinium. accusauit maiestatis. nomina data, cum ille uerbum nullum.  Habes forensia. domi recte est. ipsa domus a redemptoribus tractatur non indiligenter.</paragraph></page><page id="22"><paragraph>xii Kal .  Nou .   54 &lt;MARCUS QUINTO FRATRI SALUTEM&gt; Occupationum mearum tibi signum sit librari manus. diem scito esse nullum quo die non dicam pro reo. ita, quicquid conficio aut cogito, in ambulationis tempus fere confero.  Negotia se nostra sic habent, domestica uero ut uolumus. ualent pueri, studiose discunt, diligenter docentur, et nos et inter se amant. expolitiones utriusque nostrum sunt in manibus, sed tua ad perfectum iam res rustica Arcani et Laterii. praeterea de aqua, de uia nihil praetermisi quadam epistula quin enucleate ad te perscriberem. sed me illa cura  sollicitat angitque uehementer quod dierum iam amplius quadraginta interuallo nihil a te, nihil a Caesare, nihil ex istis locis non modo litterarum sed ne rumoris quidem adfluxit. me autem iam et mare istuc et terra sollicitat neque desino, ut fit in amore, ea quae minime uolo cogitare. qua re non equidem iam te rogo ut ad me de te, de rebus istis scribas (numquam enim, cum potes, praetermittis), sed hoc te scire uolo, nihil fere umquam me sic exspectasse ut, cum haec scribebam, tuas litteras.  Nunc cognosce ea quae sunt in re publica. comitiorum cottidie singuli dies tolluntur obnuntiationibus magna uoluntate bonorum omnium; tanta inuidia sunt consules propter suspicionem pactorum a candidatis praemiorum. candidati consulares quattuor omnes rei. causae sunt difficiles, sed enitemur ut Messalla noster saluus sit, quod est etiam cum reliquorum salute coniunctum. Gabinium de ambitu reum fecit P. Sulla subscribente priuigno Memmio, fratre Caecilio, Sulla filio. contra dixit L. Torquatus omnibusque libentibus non obtinuit. quaeris quid fiat de Gabinio: sciemus de maiestate triduo; quo quidem in iudicio odio premitur omnium generum, maxime testibus laeditur, accusatoribus frigidissimis utitur. consilium uarium, quaesitor grauis et firmus Alfius, Pompeius uehemens in iudicibus rogandis. quid futurum sit nescio, locum tamen illi in ciuitate non uideo. animum praebeo ad illius perniciem moderatum, ad rerum euentum lenissimum.  Habes fere de omnibus rebus. unum illud addam: Cicero tuus nosterque summo studio est Paeoni sui rhetoris, hominis, opinor, ualde exercitati et boni. sed nostrum instituendi genus esse paulo eruditius et θετικώτερον non ignoras. qua re neque ego impediri Ciceronis iter atque illam disciplinam uolo et ipse puer magis illo declamatorio genere duci et  delectari uidetur. in quo quoniam ipsi quoque fuimus, patiamur illum ire nostris itineribus, eodem enim peruenturum esse confidimus; sed tamen, si nobiscum eum rus aliquo eduxerimus, in hanc nostram rationem consuetudinemque inducemus. magna enim nobis a te proposita merces est, quam certe nostra culpa numquam minus adsequemur.  Quibus in locis et qua spe hiematurus sis ad me quam diligentissime scribas uelim.</paragraph></page><page id="23"><paragraph>ix Kal .  Nou .   54 MARCUS QUINTO FRATRI SALUTEM Gabinius absolutus est. omnino nihil accusatore Lentulo subscriptoribusque eius infantius, nihil illo consilio sordidius; sed tamen nisi incredibilis contentio preces Pompei, dictaturae etiam rumor plenus timoris fuisset, ipsi Lentulo non respondisset, qui tamen illo accusatore illoque consilio sententiis condemnatus sit &lt; x &gt; xxii  cum  lxx  tulissent. est omnino tam graui fama hoc iudicium ut uideatur reliquis iudiciis periturus et maxime de pecuniis repetundis. sed uides nullam esse rem publicam, nullum senatum, nulla iudicia, nullam in ullo nostrum dignitatem. quid plura? de iudicibus duo praetorii sederunt, Domitius Caluinus (is aperte absoluit ut omnes uiderent) et Cato (is diribitis tabellis de circulo se subduxit et Pompeio primus nuntiauit).  Aiunt non nulli, ut Sallustius, me oportuisse accusare. his  ego iudicibus committerem? quid essem, si me agente esset elapsus? sed me alia mouerunt: non putasset sibi Pompeius de illius salute sed de sua dignitate mecum esse certamen, in urbem introisset, ad inimicitias res uenisset; cum Aesernino Samnite Pacideianus comparatus uiderer, auriculam fortasse mordicus abstulisset, cum Clodio quidem certe redisset in gratiam. ego uero meum consilium, si praesertim tu non improbas, uehementer approbo. ille cum a me [in] singularibus meis studiis ornatus esset cumque ego illi nihil deberem, ille mihi omnia, tamen in re publica me a se dissentientem non tulit (nihil dicam grauius) et minus potens eo tempore quid in me florentem posset ostendit; nunc, cum ego ne curem quidem multum posse, res quidem publica certe nihil possit, unus ille omnia possit, cum illo ipso contenderem? sic enim faciendum fuisset. non existimo te putare id mihi suscipiendum fuisse. 'alterutrum' inquit idem Sallustius. 'defendisses idque Pompeio contendenti dedisses' (etenim uehementer orabat). lepidum amicum Sallustium, qui mihi aut inimicitias putet periculosas subeundas fuisse aut infamiam sempiternam! ego uero hac mediocritate delector, ac mihi illud iucundum est quod, cum testimonium secundum fidem et religionem grauissime dixissem, reus [se] dixit, si in ciuitate licuisset sibi esse, mihi se satis facturum, neque me quicquam interrogauit.  De uersibus quos tibi a me scribi uis, deest mihi quidem opera sed abest etiam ἐνθουσιασμός, qui non modo tempus sed etiam animum uacuum ab omni cura desiderat. non enim sumus omnino sine cura uenientis anni, etsi sumus sine timore. simul et illud (sine ulla mehercule ironia loquor): tibi istius generis in scribendo priores partis tribuo quam mihi.   De bibliotheca tua Graeca supplenda, libris commutandis, Latinis comparandis, ualde uelim ista confici, praesertim cum ad meum quoque usum spectent. sed ego mihi ipsi ista per quem agam non habeo. neque enim uenalia sunt, quae quidem placeant, et confici nisi per hominem et peritum et diligentem non possunt. Chrysippo tamen imperabo et cum Tyrannione loquar. de fisco quid egerit Scipio quaeram; quod uidebitur rectum esse curabo. de Ascanione tu uero quod uoles facies; me nihil interpono. de suburbano quod non properas laudo, ut habeas hortor.  Haec scripsi a. d.  uiiii  Kal. Nou., quo die ludi committebantur, in Tusculanum proficiscens ducensque mecum Ciceronem meum in ludum discendi, non lusionis, ea re non longius, quod uellem, quod Pomptino ad triumphum a. d. iiii  Non. Nou. uolebam adesse. etenim erit nescio quid negotioli. nam Cato et Seruilius praetores prohibituros se minantur, nec quid possint scio; ille enim et Appium consulem secum habebit et praetores et tribunos pl. sed minantur tamen in primisque Ἄρη πνέων Q. Scaeuola.  Cura, mi suauissime et carissime frater, ut ualeas.</paragraph></page><page id="24"><paragraph>ex .  Oct .  aut in .  Nou .   54  in Tusculano MARCUS QUINTO FRATRI SALUTEM Quod quaeris quid de illis libris egerim quos cum essem in Cumano scribere institui, non cessaui neque cesso, sed saepe iam scribendi totum consilium rationemque mutaui. nam iam duobus factis libris, in quibus nouendialibus feriis quae  fuerunt Tuditano et Aquilio consulibus sermo est a me institutus Africani paulo ante mortem et Laeli, Phili, Manili, &lt;P. Rutili,&gt; Q. Tuberonis, et Laeli generorum, Fanni et Scaeuolae, sermo autem in nouem et dies et libros distributus de optimo statu ciuitatis et de optimo ciue (sane texebatur opus luculente hominumque dignitas aliquantum orationi ponderis adferebat), ii libri cum in Tusculano mihi legerentur audiente Sallustio, admonitus sum ab illo multo maiore auctoritate illis de rebus dici posse si ipse loquerer de re publica, praesertim cum essem non Heraclides Ponticus sed consularis et is qui in maximis uersatus in re publica rebus essem; quae tam antiquis hominibus attribuerem, ea uisum iri ficta esse; oratorum sermonem in illis nostris libris, quod esset de ratione dicendi, belle a me remouisse, ad eos tamen rettulisse quos ipse uidissem; Aristotelem denique quae de re publica et praestanti uiro scribat ipsum loqui.  Commoui&lt;t&gt; me, et eo magis quod maximos motus nostrae ciuitatis attingere non poteram, quod erant inferiores quam illorum aetas qui loquebantur. ego autem id ipsum tum eram secutus, ne in nostra tempora incurrens offenderem quempiam. nunc et id uitabo et loquar ipse tecum et tamen illa quae institueram ad te, si Romam uenero, mittam. puto enim te existimaturum a me illos libros non sine aliquo meo stomacho esse relictos.  Caesaris amore quem ad me perscripsit unice delector; promissis iis quae ostendit non ualde pendeo. nec sitio honores nec desidero gloriam magisque eius uoluntatis perpetuitatem quam promissorum exitum exspecto. uiuo  tamen in ea ambitione et labore quasi id quod non postulo exspectem.  Quod me de uersibus faciendis rogas, incredibile est, mi frater, quam egeam tempore, nec sane satis commoueor animo ad ea quae uis canenda. ἀμπώτεις uero et ea quae ipse ego ne cogitando quidem consequor tu, qui omnis isto eloquendi et exprimendi genere superasti, a me petis? facerem tamen ut possem, sed, quod te minime fugit, opus est ad poema quadam animi alacritate, quam plane mihi tempora eripiunt. abduco equidem me ab omni rei publicae cura dedoque litteris, sed tamen indicabo tibi quod mehercule in primis te celatum uolebam. angor, mi suauissime frater, angor nullam esse rem publicam, nulla iudicia, nostrumque hoc tempus aetatis, quod in illa auctoritate senatoria florere debe&lt;ba&gt;t, aut forensi labore iactari aut domesticis litteris sustentari, illud uero quod a puero adamaram, 'πολλὸν ἀριστεύειν καὶ ὑπείροχος ἔμμεναι ἄλλων', totum occidisse, inimicos a me partim non oppugnatos, partim etiam esse defensos, meum non modo animum sed ne odium quidem esse liberum, unumque ex omnibus Caesarem esse inuentum qui me tantum quantum ego uellem amaret, aut etiam, sicut alii putant, hunc unum esse qui &lt;a me amari&gt; uellet. quorum tamen nihil est eius modi ut ego me non multa consolatione cottidie leniam: sed illa erit consolatio maxima, si una erimus. nunc ad illa uel grauissimum accedit desiderium tui.  Gabinium si, ut Pansa putat oportuisse, defendissem, concidissem. qui illum oderunt (ii sunt toti ordines), propter quem oderunt, me ipsum odisse coepissent. tenui me, ut  puto, egregie, tantum ut facerem quantum &lt;faciendum&gt; omnes uiderent; et in omni summa, ut mones, ualde me ad otium pacemque conuerto.  De libris Tyrannio est cessator; Chrysippo dicam. sed res operosa est et hominis perdiligentis. sentio ipse, qui in summo studio nihil adsequor. de Latinis uero quo me uertam nescio; ita mendose et scribuntur et ueneunt. sed tamen, quod fieri poterit, non neglegam. †Crebrius†, ut ante ad te scripsi, Romae est et, quod ualde iuuat, omnia debere tibi renuntiat. ab aerario puto confectum esse dum absum.  Quattuor tragoedias sedecim diebus absoluisse cum scribas, tu quicquam ab alio mutuaris? et †πλεος† quaeris, cum Electram et Troadas scripseris? cessator esse noli et illud 'γνῶθι σεαυτόν' noli putare ad adrogantiam minuendam solum esse dictum uerum etiam ut bona nostra norimus. sed et istas et Erigonam mihi uelim mittas. habes &lt;ad&gt; duas epistulas proximas.  Romae et maxime in Appia ad Martis mira proluuies. Crassipedis ambulatio ablata, horti, tabernae plurimae. magna uis aquae usque ad piscinam publicam. uiget illud Homeri:  ἤματ’ ὀπωρινῷ, ὅτε λαβρότατον χέει ὕδωρ Ζεύς, ὅτε δή ῥ’ ἄνδρεσσι κοτεσσάμενος χαλεπήνῃ. cadit enim in absolutionem Gabini: οἳ βίῃ εἰν ἀγορῇ σκολιὰς κρίνωσι θέμιστας, ἐκ δὲ δίκην ἐλάσωσι, θεῶν ὄπιν οὐκ ἀλέγοντες. sed haec non curare decreui. Romam cum uenero, quae perspexero scribam ad te et maxime de dictatura, et ad Labienum et ad Ligurium litteras dabo.  Hanc scripsi ante lucem ad lychnuchum ligneolum, qui mihi erat periucundus quod eum te aiebant, cum esses Sami, curasse faciendum.  Vale, mi suauissime et optime frater.</paragraph></page><page id="25"><paragraph>ex .  Nou .   54  Romae &lt;MARCUS QUINTO FRATRI SALUTEM&gt; Superiori epistulae quod respondeam nihil est, quae plena stomachi et querelarum est, quo in genere alteram quoque te scribis pridie Labeoni dedisse, qui adhuc non uenerat. deleuit enim mihi omnem molestiam recentior epistula. tantum te et moneo et rogo ut in istis molestiis et laboribus et desideriis recordere consilium nostrum quod fuerit profectionis tuae. non enim commoda quaedam sequebamur parua ac mediocria. quid enim erat quod discessu nostro emendum putaremus? praesidium firmissimum petebamus ex optimi et potentissimi uiri beneuolentia ad omnem statum  nostrae dignitatis. plura ponuntur in spe quam in pecuniis; &lt;qua relicta&gt; reliqua ad iacturam struentur. qua re, si crebro referes animum tuum ad rationem et ueteris consili nostri et spei, facilius istos militiae labores ceteraque quae te offendunt feres, et tamen cum uoles depones. sed eius rei maturitas nequedum uenit et tamen iam appropinquat.  Etiam illud te admoneo, ne quid ullis litteris committas quod, si prolatum sit, moleste feramus. multa sunt quae ego nescire malo quam cum aliquo periculo fieri certior. plura ad te uacuo animo scribam cum, ut spero, se Cicero meus belle habebit. tu uelim cures ut sciam quibus nos dare oporteat eas quas ad te deinde litteras mittemus, Caesarisne tabellariis, ut is ad te protinus mittat, an Labieni. ubi enim isti sint Neruii et quam longe absint nescio.  De uirtute et grauitate Caesaris, quam in summo dolore adhibuisset, magnam ex epistula tua cepi uoluptatem. quod me institutum ad illum poema iubes perficere, etsi distentus cum opera tum animo sum multo magis, tamen quoniam ex epistula quam ad te miseram cognouit Caesar me aliquid esse exorsum, reuertar ad institutum idque perficiam his supplicationum otiosis diebus, quibus Messallam iam nostrum reliquosque molestia leuatos uehementer gaudeo; eumque quod certum consulem cum Domitio numeratis nihil a nostra opinione dissentitis. ego Messallam Caesari praestabo. sed Memmius in aduentu Caesaris habet spem, in quo illum puto errare; hic quidem friget. Scaurum autem iam pridem Pompeius abiecit.  Res prolatae, ad interregnum comitia adducta. rumor dictatoris iniucundus bonis, mihi etiam magis quae loquuntur. sed tota res et timetur et refrigescit. Pompeius plane se  negat uelle; antea mihi ipse non negabat. Hirrus auctor fore uidetur (o di, quam ineptus, quam se ipse amans sine riuali!). Crassum Iunianum, hominem mihi deditum, per me deterruit. uelit nolit scire difficile est; Hirro tamen agente nolle se non probabit. aliud hoc tempore de re publica nihil loquebantur; agebatur quidem certe nihil.  Serrani, Domiti fili, funus perluctuosum fuit a. d.  uiii  Kal. Dec. laudauit pater scripto meo.  Nunc de Milone: Pompeius ei nihil tribuit et omnia Guttae dicitque se perfecturum ut in illum Caesar incumbat. hoc horret Milo nec iniuria; et si ille dictator factus sit, paene diffidit. intercessorem dictaturae si iuuerit manu et praesidio suo, Pompeium metuit inimicum; si non iuuerit, timet ne per uim perferatur. ludos apparat magnificentissimos, sic, inquam, ut nemo sumptuosiores, stulte bis terque, &lt;uel quia&gt; non postulatos uel quia munus magnificum dederat uel quia facultates non erant, uel magis quam ter, quia potuerat magistrum se, non aedilem, putare.  Omnia fere scripsi. cura, mi carissime frater, ut ualeas.</paragraph></page><page id="26"><paragraph>Dec .   54 MARCUS QUINTO FRATRI SALUTEM De Gabinio nihil fuit faciendum istorum quae &lt;a te sa&gt;ne amantissime cogitata sunt; 'τότε μοι χάνοι'! feci summa  cum grauitate, ut omnes sentiunt, et summa cum lenitate quae feci. illum neque ursi neque leuaui, testis uehemens fui, praeterea quieui. exitum iudici foedum et perniciosum lenissime tuli; quod quidem bonum mihi nunc denique redundat, ut his malis rei publicae licentiaque audacium, qua ante rumpebar, nunc ne mouear quidem. nihil est enim perditius his hominibus, his temporibus. itaque ex re publica quoniam nihil iam uoluptatis capi potest, cur stomacher nescio. litterae me et studia nostra et otium uillaeque delectant maximeque pueri nostri. angit unus Milo; sed uelim finem adferat consulatus. in quo enitar non minus quam sum enisus in nostro, tuque istinc, quod facis, adiuuabis. de quo cetera, nisi plane uis eripuerit, recte sunt; de re familiari timeo. 'ὁ δὲ μαίνεται οὐκέτ’ ἀνεκτῶς', qui ludos † ccc ↄ† comparet. cuius in hoc uno &lt;in&gt;considerantiam et ego sustinebo ut potero et tu ut possis est tuorum neruorum.  De motu temporum uenientis anni, nihil te intellegere uolueram domestici timoris sed de communi rei publicae statu, in quo etiam si nihil procuro, tamen nihil curare uix possum. quam autem te uelim cautum esse in scribendo ex hoc conicito quod ego ad te ne haec quidem scribo quae palam in re publica turbantur, ne cuiusquam animum meae litterae interceptae offendant. qua re domestica cura te leuatum uolo; in re publica scio quam sollicitus esse soleas.  Video Messallam nostrum consulem, si per interregem, sine iudicio; si per dictatorem, tamen sine periculo. odi nihil habet, Hortensi calor multum ualebit, Gabini absolutio lex impunitatis putatur. ἐν παρέργῳ: de dictatore tamen actum adhuc nihil est. Pompeius abest, Appius miscet, Hirrus parat,  multi intercessores numerantur, populus non curat, principes nolunt, ego quiesco.  De mancipiis quod mihi polliceris, ualde te amo et sum equidem, uti scribis, et Romae et &lt;in&gt; praediis infrequens. sed caue, amabo, quicquam quod ad meum commodum attineat, nisi maximo tuo commodo et maxima tua facultate, mi frater, cogitaris.  De epistula Vatini risi. sed me ab eo ita obseruari sci&lt;t&gt;o ut eius ista odia non sorbeam solum sed etiam concoquam.  Quod me hortaris ut absoluam, habeo absolutum suaue, mihi quidem uti uidetur, ἔπος ad Caesarem; sed quaero locupletem tabellarium, ne accidat quod Erigonae tuae, cui soli Caesare imperatore iter ex Gallia tutum non fuit. quid si canem tam bonum non haberet?  &lt;Quid?&gt; deturbem aedificium? quod quidem mihi cottidie magis placet, in primisque inferior porticus et eius conclauia fiunt recte. de Arcano, Caesaris opus est &lt;elegantia&gt; uel mehercule etiam elegantioris alicuius. imagines enim istae et palaestra et piscina et nilus multorum Philotimorum est, non Diphilorum. sed et ipsi ea adibimus et mittemus et mandabimus.  De Felicis testamento tum magis querare, si scias. quas enim tabulas se putauit obsignare, in quibus in uncia firmissimum &lt;locum&gt; tenes, uero (lapsus est per errorem et  suum et †Sicurae† serui) non obsignauit; quas noluit, eas obsignauit. ἀλλ’ οἰμωζέτω, nos modo ualeamus.  Ciceronem et ut rogas amo et ut meretur et debeo. dimitto autem a me et ut a magistris ne abducam et quod mater †porcia non† discedit, sine qua edacitatem pueri pertimesco. sed sumus una tamen ualde multum.  Rescripsi ad omnia. mi suauissime et optime frater, uale. </paragraph></page></document>