54(?) M. CICERO S. D. L. VALERIO IURISCONSULTO (cur enim tibi hoc non gratificer nescio, praesertim cum his temporibus audacia pro sapientia liceat uti).  Lentulo nostro egi per litteras tuo nomine gratias diligenter. sed tu velim desinas iam nostris litteris uti et nos aliquando revisas et ibi malis esse ubi aliquo numero sis quam istic ubi solus sapere videare. quamquam qui istinc veniunt partim te superbum esse dicunt, quod nihil respondeas, partim contumeliosum, quod male respondeas. sed iam cupio tecum coram iocari. qua re fac ut quam primum venias neque in Apuliam tuam accedas, ut possimus salvum venisse gaudere. nam illo si veneris tam Ulixes, cognosces tuorum neminem. 