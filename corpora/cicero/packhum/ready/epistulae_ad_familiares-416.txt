iv Kal .  Dec .   50  Brundisii TULLIUS ET CICERO TIRONI SUO S. P. D. Nos a te, ut scis, discessimus a. d. IIII Non. Nov. Leucadem venimus a. d. VIII Id. Nov., a. d. VII Act<i>um. ibi propter tempestatem a. d. VI Id. morati sumus. inde a. d. V Id. Corcyram bellissime navigavimus. Corcyrae fuimus usque ad a. d. XVI Kal. Dec., tempestatibus retenti. a. d. XV Kal. in portum Corcyraeorum ad Cassiopen stadia CXX pro- cessimus. ibi retenti ventis sumus usque ad a. d. VIIII Kal. interea qui cupide profecti sunt multi naufragia fecerunt. nos eo die cenati solvimus. inde austro lenissimo caelo sereno nocte illa et die postero in Italiam ad Hydruntem ludibundi pervenimus eodemque vento postridie (id erat a. d. VII Kal. Dec.) hora IIII Brundisium venimus, eodemque tempore simul nobiscum in oppidum introiit Terentia, quae te facit plurimi.  A. d. V Kal. Dec. servus Cn. Planci Brundisii tandem aliquando mihi a te exspectatissimas litteras reddidit datas Id. Nov., quae me molestia valde levarunt. utinam omnino liberassent! sed tamen Asclapo medicus plane confirmat propediem te valentem fore.  Nunc quid ego te horter ut omnem diligentiam adhibeas ad convalescendum? tuam prudentiam, temperantiam, amorem erga me novi. scio te omnia facturum ut nobiscum quam primum sis, sed tamen ita velim ut ne quid properes. symphoniam Lysonis vellem vitasses ne in quartam heb- domada incideres. sed quoniam pudori tuo maluisti obsequi  quam valetudini, reliqua cura. Curio misi ut medico honos haberetur et tibi daret quod opus esset; me cui iussisset curaturum. equum et mulum Brundisii tibi reliqui. Romae vereor ne ex Kal. Ian. magni tumultus sint. nos agemus omnia modice.  Reliquum est ut te hoc rogem et a te petam ne temere naviges (solent nautae festinare quaestus sui causa), cautus sis, mi Tiro; mare magnum et difficile tibi restat. si poteris, cum Mescinio (caute is solet navigare), si minus, cum honesto aliquo homine, cuius auctoritate navicularius moveatur. in hoc omnem diligentiam si adhibueris teque nobis incolumem stiteris, omnia a te habebo.  Etiam atque etiam, noster Tiro, vale. medico, Curio, Lysoni de te scripsi diligentissime. vale, salve.