epistulae ad atticum ante xui kal .  sext .   65   ( § 1)  romae cicero attico sal. petitionis nostrae, quam tibi summae curae esse scio, huius modi ratio est, quod adhuc coniectura prouideri possit. prensat unus p. galba. sine fuco ac fallaciis more maiorum negatur. ut opinio est hominum, non aliena rationi nostrae fuit illius haec praepropera prensatio. nam illi ita negant uulgo ut mihi se debere dicant. ita quiddam spero nobis profici, cum hoc percrebrescit, plurimos nostros amicos inueniri. nos autem initium prensandi facere cogitaramus eo ipso tempore quo tuum puerum cum his litteris proficisci cincius dicebat, in campo comitiis tribuniciis a. d.  xui  kal. sext. competitores, qui certi esse uideantur, galba et antonius et q. cornificius. puto te in hoc aut risisse aut ingemuisse. ut frontem ferias, sunt qui etiam caesonium putent. nam aquilium non arbitramur, qui et negauit et iurauit morbum et illud suum regnum iudiciale opposuit. catilina, si iudicatum erit meridie non lucere, certus erit competitor. de aufidio et de palicano non puto te exspectare dum scribam.  de his qui nunc petunt caesar certus putatur. thermus cum silano contendere existimatur. qui sic inopes et ab amicis et  existimatione sunt ut mihi uideatur non esse ἀδύνατον turium obducere; sed hoc praeter me nemini uidetur. nostris rationibus maxime conducere uidetur thermum fieri cum caesare. nemo est enim ex his qui nunc petunt qui, si in nostrum annum reciderit, firmior candidatus fore uideatur, propterea quod curator est uiae flaminiae, quae tum erit absoluta sane facile. eum libenter nunc caesari consuli accuderim. petitorum haec est informata adhuc cogitatio. nos in omni munere candidatorio fungendo summam adhibebimus diligentiam; et fortasse, quoniam uidetur in suffragiis multum posse gallia, cum romae a iudiciis forum refrixerit, excurremus mense septembri legati ad pisonem, ut ianuario reuertamur. cum perspexero uoluntates nobilium, scribam ad te. cetera spero prolixa esse, his dumtaxat urbanis competitoribus. illam manum tu mihi cura ut praestes, quoniam propius abes, pompei, nostri amici. nega me ei iratum fore si ad mea comitia non uenerit.  atque haec huius modi sunt. sed est quod abs te mihi ignosci peruelim. caecilius, auunculus tuus, a p. uario cum magna pecunia fraudaretur, agere coepit cum eius fratre caninio satyro de iis rebus quas eum dolo malo mancipio accepisse de uario diceret. una agebant ceteri creditores, in quibus erat lucullus et p. scipio et is quem putabant magistrum fore si bona uenirent, l. pontius—uerum hoc ridiculum est de magistro. nunc cognosce rem. rogauit me caecilius ut adessem contra satyrum. dies fere nullus est quin hic satyrus  domum meam uentitet. obseruat l. domitium maxime, me habet proximum. fuit et mihi et quinto fratri magno usui in nostris petitionibus. sane sum perturbatus, cum ipsius satyri familiaritate tum domiti, in quo uno maxime ambitio nostra nititur. demonstraui haec caecilio, simul et illud ostendi, si ipse unus cum illo uno contenderet, me ei satis facturum fuisse; nunc, in causa uniuersorum creditorum, hominum praesertim amplissimorum, qui sine eo quem caecilius suo nomine perhiberet facile causam communem sustinerent, aequum esse eum et officio meo consulere et tempori. durius accipere hoc mihi uisus est quam uellem et quam homines belli solent, et postea prorsus ab instituta nostra paucorum dierum consuetudine longe refugit.  abs te peto ut mihi hoc ignoscas et me existimes humanitate esse prohibitum ne contra amici summam existimationem miserrimo eius tempore uenirem, cum is omnia sua studia et officia in me contulisset. quod si uoles in me esse durior, ambitionem putabis mihi obstitisse. ego autem arbitror, etiam si id sit, mihi ignoscendum esse, 'ἐπεὶ οὐχ ἱερήιον οὐδὲ βοείην'. uides enim in quo cursu simus et quam omnis gratias non modo retinendas uerum etiam acquirendas putemus. spero tibi me causam probasse, cupio quidem certe.  hermathena tua ualde me delectat et posita ita belle est ut totum gymnasium eius ἀνάθημα esse uideatur. multum te amamus. 