c .  xi Kal .  Mai .   43 CICERO BRUTO SALUTEM Nostrae res meliore loco videbantur. scripta enim ad te certo scio quae gesta sint. qualis tibi saepe scripsi consules, tales exstiterunt. Caesaris vero pueri mirifica indoles virtutis. utinam tam facile eum florentem et honoribus et gratia regere ac tenere possimus quam facile adhuc tenuimus! est omnino illud difficilius, sed tamen non diffidimus. persuasum est enim adulescenti, et maxime per me, eius opera nos esse salvos; et certe, nisi is Antonium ab urbe avertisset, perissent omnia.  Triduo vero aut quadriduo ante hanc rem pulcherrimam timore quodam perculsa civitas tota ad te se cum coniugibus et liberis effundebat. eadem recreata a. d.  xii  Kal. Mai. te  huc venire quam se ad te ire malebat. quo quidem die magnorum meorum laborum multarumque vigiliarum fructum cepi maximum, si modo est aliquis fructus ex solida veraque gloria. nam tantae multitudinis quantam capit urbs nostra concursus est ad me factus. a qua usque in Capitolium deductus, maximo clamore atque plausu in rostris collocatus sum. nihil est in me inane, neque enim debet; sed tamen omnium ordinum consensus, gratiarum actio gratulatioque me commovet propterea quod popularem esse in populi salute praeclarum est. sed haec te malo ab aliis.  Me velim de tuis rebus consiliisque facias diligentissime certiorem illudque consideres, ne tua liberalitas dissolutior videatur. sic sentit senatus, sic populus Romanus, nullos umquam hostis digniores omni supplicio fuisse quam eos civis qui hoc bello contra patriam arma ceperunt. quos quidem ego omnibus sententiis ulciscor et persequor omnibus bonis approbantibus. tu quid de hac re sentias, tui iudici est. ego sic sentio, trium fratrum unam et eandem esse causam.