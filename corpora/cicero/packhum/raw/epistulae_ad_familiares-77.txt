post fin .  Mart .   52  Romae (?) M. CICERO S. D. T. FADIO Etsi egomet, qui te consolari cupio, consolandus ipse sum, propterea quod nullam rem gravius iam diu tuli quam incommodum tuum, tamen te magno opere non hortor solum sed etiam pro amore nostro rogo atque oro te colligas virumque praebeas et qua condicione omnes homines et quibus temporibus no<s> nati simus cogites. plus tibi virtus tua dedit quam fortuna abstulit, propterea quod adeptus es quod non multi homines novi, amisisti quae plurimi homines nobilissimi. ea denique videtur condicio impendere legum, iudiciorum, temporum ut optime actum cum eo videatur esse qui quam levissima poena ab hac re publica discesserit. tu vero, qui et fortunas et liberos habeas et nos ceterosque necessitudine et benevolentia tecum coniunctissimos, quique magnam facultatem sis habiturus nobiscum et cum omnibus tuis vivendi, et cuius unum sit iudicium ex tam multis quod  reprehendatur, ut quod una sententia eaque dubia potentiae alicuius condonatum existimetur, omnibus his de causis debes istam molestiam quam lenissime ferre. meus animus erit in te liberosque tuos semper quem tu esse vis et qui esse debet.