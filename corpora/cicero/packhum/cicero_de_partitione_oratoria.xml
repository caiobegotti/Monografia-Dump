<?xml version="1.0" encoding="utf-8"?>
<document>
  <meta name="author" value="marcus tullius cicero"/>
  <meta name="title" value="de partitione oratoria"/>
  <meta name="source" value="http://latin.packhum.org/dx/text/474/38/0"/>
  <page id="0">
    <paragraph>de partitione oratoria  cicero filius. studeo, mi pater, latine ex te audire ea quae mihi tu de ratione dicendi graece tradidisti—si modo tibi est otium, et si uis.  cicero pater. an est, mi cicero, quod ego malim quam te quam doctissimum esse? otium autem primum est summum, quoniam aliquando roma exeundi potestas data est; deinde ista tua studia uel maximis occupationibus meis anteferrem libenter.  c.f. uisne igitur, ut tu me graece soles ordine interrogare, sic ego te uicissim eisdem de rebus latine interrogem?  c.p. sane, si placet. sic enim et ego te meminisse intellegam quae accepisti et tu ordine audies quae requires.  c.f. quot in partes distribuenda est omnis doctrina dicendi?  c.p. in tres.  c.f. cedo quas?   c.p. primum in ipsam uim oratoris, deinde in orationem, tum in quaestionem.  c.f. in quo est ipsa uis?  c.p. in rebus et uerbis. sed et res et uerba inuenienda sunt et collocanda—proprie autem in rebus inuenire, in uerbis eloqui dicitur, collocare autem, etsi est commune, tamen ad inueniendum refertur. uox, motus, uultus atque omnis actio eloquendi comes est, earumque rerum omnium custos est memoria. </paragraph>
  </page>
  <page id="1">
    <paragraph>c.f. quid? orationis quot sunt partes?  c.p. quattuor. earum duae ualent ad rem docendam, narratio et confirmatio, ad impellendos animos duae, principium et peroratio.  c.f. quid? quaestio quasnam habet partes?  c.p. infinitam, quam consultationem appello, et definitam, quam causam nomino.  c.f. quoniam igitur inuenire primum est oratoris, quid quaeret?  c.p. ut inueniat quemadmodum fidem faciat eis quibus uolet persuadere et quemadmodum motum eorum animis afferat.  c.f. quibus rebus fides fit?  c.p. argumentis, quae ducuntur ex locis aut in re ipsa insitis aut assumptis.  c.f. quos uocas locos?  c.p. eos in quibus latent argumenta.   c.f. quid est argumentum?  c.p. probabile inuentum ad faciendam fidem.  c.f. quomodo igitur duo genera ista diuidis?  c.p. quae sine arte putantur, ea remota appello, ut testimonia.  c.f. quid insita?  c.p. quae inhaerent in ipsa re.  c.f. testimoniorum quae sunt genera?  c.p. diuinum et humanum: diuinum, ut oracula, ut auspicia, ut uaticinationes, ut responsa sacerdotum, haruspicum, coniectorum, humanum, quod spectatur ex auctoritate et ex uoluntate et ex oratione aut libera aut expressa: in quo insunt scripta, pacta, promissa, iurata, quaesita. </paragraph>
  </page>
  <page id="2">
    <paragraph>c.f. quae sunt quae dicis insita?  c.p. quae infixa sunt rebus ipsis, [tum ex toto, tum ex partibus, tum ex notatione, tum ex eis rebus quae quodammodo affectae sunt ad id de quo quaeritur et ad id totum de quo disseritur; tum definitio adhibetur, tum partium enumeratio, tum notatio uerbi; ex eis autem rebus quae quodammodo affectae sunt ad id de quo quaeritur alia coniugata appellantur [alia] ex genere, alia ex forma, alia ex similitudine, alia ex differentia, alia ex contrario, alia ex coniunctis, alia ex antecedentibus, alia ex consequentibus, alia ex repugnantibus, alia ex causis, alia ex effectis, alia ex comparatione maiorum aut  parium aut minorum:] ut definitio, ut contrarium, ut ea quae sunt ipsi contrarioue eius aut similia aut dissimilia aut consentanea aut dissentanea: ut ea quae sunt quasi coniuncta aut ea quae sunt quasi pugnantia inter se: ut earum rerum de quibus agitur causae, aut causarum euentus, id est, quae sunt effecta de causis: ut distributiones, ut genera partium generumue partes: ut primordia rerum et quasi praecurrentia, in quibus inest aliquid argumenti: ut rerum contentiones, quid maius, quid par, quid minus sit, in quibus aut naturae rerum aut facultates comparantur.  c.f. omnibusne igitur ex his locis argumenta sumemus?  c.p. immo uero scrutabimur et quaeremus ex omnibus: sed adhibebimus iudicium ut leuia semper reiiciamus, nonnumquam etiam communia praetermittamus et non necessaria. </paragraph>
  </page>
  <page id="3">
    <paragraph>c.f. quoniam de fide respondisti, uolo audire de motu.  c.p. loco quidem quaeris, sed planius quod uis explicabitur cum ad orationis ipsius quaestionumque rationem uenero.  c.f. quid sequitur igitur?  c.p. cum inueneris, collocare: cuius in infinita quaestione ordo est idem fere quem exposui locorum; in definita autem adhibenda sunt illa etiam quae ad motus animorum pertinent.   c.f. quomodo igitur ista explicas?  c.p. habeo communia praecepta fidem faciendi et commouendi. quoniam fides est firma opinio, motus autem animi incitatio aut ad uoluptatem aut ad molestiam aut ad metum aut ad cupiditatem (tot enim sunt motus genera, partes plures generum singulorum), omnem collocationem ad finem accommodo quaestionis. nam est in proposito finis fides, in causa et fides et motus. quare cum de causa dixero, in qua est propositum, de utroque dixero.  c.f. quid habes igitur de causa dicere?  c.p. auditorum eam genere distingui. nam aut auscultator est modo qui audit aut disceptator, id est, rei sententiaeque moderator: ita ut aut delectetur aut statuat aliquid. statuit autem aut de praeteritis, ut iudex, aut de futuris, ut senatus. sic tria sunt genera, iudicii, deliberationis, exornationis— quae quia in laudationes maxime confertur, proprium habet iam ex eo nomen. </paragraph>
  </page>
  <page id="4">
    <paragraph>c.f. quas res sibi proponet in istis tribus generibus orator?  c.p. delectationem in exornatione, in iudicio aut saeuitiam aut clementiam iudicis, in suasione autem aut spem aut reformidationem deliberantis.   c.f. cur igitur exponis hoc loco genera controuersiarum?  c.p. ut rationem collocandi ad finem cuiusque accommodem.  c.f. quonam tandem modo?  c.p. quia quibus in orationibus delectatio finis est uarii sunt ordines collocandi. nam aut temporum seruantur gradus aut generum distributiones, aut a minoribus ad maiora ascendimus aut a maioribus ad minora delabimur: aut haec inaequabili uarietate distinguimus, cum parua magnis, simplicia coniunctis, obscura dilucidis, laeta tristibus, incredibilia probabilibus inteximus, quae in exornationem cadunt omnia.  c.f. quid? in deliberatione quid spectas?  c.p. principia uel non longa uel saepe nulla; sunt enim ad audiendum qui deliberant sua causa parati. nec multum sane saepe narrandum est; est enim narratio aut praeteritarum rerum aut praesentium, suasio autem futurarum. quare ad fidem et ad motum adhibenda est omnis oratio.  c.f. quid? in iudiciis quae est collocatio?  c.p. non eadem accusatoris et rei, quod accusator rerum ordinem prosequitur et singula argumenta quasi hasta in manu collocata uehementer proponit, concludit acriter, confirmat tabulis, decretis, testi moniis, accuratiusque in singulis commoratur; perorationisque praeceptis, quae ad incitandos animos ualent, et in reliqua oratione paullulum digrediens de cursu dicendi utitur et uehementius in perorando. est enim propositum ut iratum efficiat iudicem. </paragraph>
  </page>
  <page id="5">
    <paragraph>c.f. quid faciendum est contra reo?  c.p. omnia longe secus. sumenda principia ad beneuolentiam conciliandam; narrationes aut amputandae quae laedunt, aut relinquendae si totae sunt molestae; firmamenta ad fidem posita aut per se diluenda aut obscuranda aut degressionibus obruenda; perorationes autem ad misericordiam conferendae.  c.f. semperne igitur ordinem collocandi quem uolumus tenere possumus?  c.p. non sane; nam auditorum aures moderantur oratori prudenti et prouido, et quod respuunt immutandum est.  c.f. expone deinceps quae ipsius orationis uerborumque praecepta sint.  c.p. unum igitur genus est eloquendi sua sponte fusum, alterum conuersum atque mutatum. prima uis est in simplicibus uerbis, in coniunctis secunda. simplicia inuenienda sunt, coniuncta collocanda. et simplicia uerba partim natiua sunt, partim reperta: natiua ea quae significata sunt sensu, reperta quae  ex his facta sunt et nouata aut similitudine aut imitatione aut inflexione aut adiunctione uerborum. atque etiam est haec distinctio in uerbis—altera natura, tractatione altera: natura, ut sint alia sonantiora, grandiora, leuiora et quodammodo nitidiora, alia contra; tractatione autem, cum aut propria sumuntur rerum uocabula aut addita ad nomen aut noua aut prisca aut ab oratore modificata et inflexa quodammodo—qualia sunt ea quae transferuntur aut immutantur aut ea quibus tamquam abutimur aut ea quae obscuramus, quae incredibiliter tollimus quaeque mirabilius quam sermonis consuetudo patitur ornamus. </paragraph>
  </page>
  <page id="6">
    <paragraph>c.f. habeo de simplicibus uerbis: nunc de coniunctione quaero.  c.p. numeri quidam sunt in coniunctione seruandi, consecutioque uerborum. numeros aures ipsae metiuntur, ne aut non compleas uerbis quod proposueris aut redundes; consecutio autem, ne generibus, numeris, temporibus, personis, casibus perturbetur oratio. nam ut in simplicibus uerbis quod non est latinum, sic in coniunctis quod non est consequens uituperandum est. communia autem simplicium coniunctorumque sunt haec quinque quasi lumina, dilucidum, breue, probabile, illustre, suaue. dilucidum fit usitatis uerbis propriis, dispositis aut circumscriptione conclusa aut intermissione aut concisione uerborum. obscurum autem aut longitudine aut contractione orationis aut  ambiguitate aut inflexione atque immutatione uerborum. breuitas autem conficitur simplicibus uerbis semel una quaque re dicenda, nulli rei nisi ut dilucide dicas seruiendo. probabile autem genus est orationis si non nimis est comptum atque expolitum, si est auctoritas et pondus in uerbis, si sententiae uel graues uel aptae opinionibus hominum et moribus. illustris autem oratio est si et uerba grauitate delecta ponuntur et translata et superlata et ad nomen adiuncta et duplicata et idem significantia atque ab ipsa actione atque imitatione rerum non abhorrentia. est enim haec pars orationis quae rem constituat paene ante oculos, is enim maxime sensus attingitur: sed ceteri tamen, et maxime mens ipsa moueri potest. sed quae dicta sunt de oratione dilucida, cadunt in hanc illustrem omnia; est enim pluris aliquanto illustre quam illud dilucidum: altero fit ut intellegamus, altero uero ut uidere uideamur. suaue autem genus erit dicendi primum elegantia et iucunditate uerborum sonantium et lenium, deinde coniunctione quae neque asperos habeat concursus neque disiunctos atque hiantes et sit circumscripta non longo anfractu sed ad spiritum uocis apto habeatque similitudinem aequalitatemque uerborum; tum ex contrariis sumpta uerbis, crebra crebris, paria paribus respondeant: relataque ad idem uerbum et geminata [atque duplicata] uel etiam saepius iterata  ponantur, constructioque uerborum tum coniunctionibus copuletur, tum dissolutionibus relaxetur. fit etiam suauis oratio cum aliquid aut inuisum aut inauditum aut nouum dicas. delectat enim quidquid est admirabile, maximeque mouet ea quae motum aliquem animi miscet oratio, quaeque significat oratoris ipsius amabiles mores: qui exprimuntur aut significando iudicio ipsius et animo humano ac liberali, aut inflexione sermonis cum aut augendi alterius aut minuendi sui causa alia dici ab oratore, alia existimari uidentur, idque comitate fieri magis quam uanitate. sed multa sunt suauitatis praecepta quae orationem aut magis obscuram aut minus probabilem faciant; itaque etiam hoc loco nobis est ipsis quid causa postulet iudicandum. </paragraph>
  </page>
  <page id="7">
    <paragraph>c.f. reliquum est igitur ut dicas de conuersa oratione atque mutata.  c.p. est itaque id genus totum situm in commutatione uerborum: quae simplicibus in uerbis ita tractatur ut aut ex uerbo dilatetur aut in uerbum contrahatur oratio—ex uerbo cum aut proprium aut idem significans aut factum uerbum in plura uerba diducitur, ex oratione cum aut definitio ad unum uerbum reuocatur aut assumpta uerba remouentur aut circuitus diriguntur aut in coniunctione fit unum uerbum ex duobus; in coniunctis autem uerbis triplex adhiberi potest commutatio, non uerborum  sed ordinis tantummodo, ut cum semel dictum sit directe sicut natura ipsa tulerit, inuertatur ordo et idem quasi sursum uersus retroque dicatur, deinde idem intercise atque permixte. eloquendi autem exercitatio maxime in hoc toto conuertendi genere uersatur.  c.f. actio igitur sequitur, ut opinor.  c.p. est ita: quae quidem oratori et cum rerum et cum uerborum momentis commutanda maxime est. facit enim et dilucidam orationem et illustrem et probabilem et suauem non uerbis sed uarietate uocum, motu corporis, uultu, quae plurimum ualebunt si cum orationis genere consentient eiusque uim ac uarietatem subsequentur.  c.f. num quidnam de oratore ipso restat?  c.p. nihil sane praeter memoriam, quae est gemina litteraturae quodammodo et in dissimili genere persimilis. nam ut illa constat ex notis litterarum et ex eo in quo imprimuntur illae notae, sic confectio memoriae tamquam cera locis utitur et in his imagines ut litteras collocat. </paragraph>
  </page>
  <page id="8">
    <paragraph>c.f. quoniam igitur uis oratoris omnis exposita est, quid habes de orationis praeceptis dicere?  c.p. quattuor esse eius partes, quarum prima et postrema ad motum animi ualet—is enim initiis est  et perorationibus concitandus—, secunda, narratio, et tertia, confirmatio, fidem facit orationi. sed amplificatio quamquam habet proprium locum, saepe etiam primum, postremum quidem fere semper, tamen reliquo in cursu orationis adhibenda est, maximeque cum aliquid aut confirmatum est aut reprehensum. itaque ad fidem quoque uel plurimum ualet; est enim amplificatio uehemens quaedam argumentatio, ut illa docendi causa sit, haec commouendi.  c.f. perge igitur ordine quattuor istas mihi partes explicare.  c.p. faciam, et a principiis primum ordiar, quae quidem ducuntur aut ex personis aut ex rebus ipsis; sumuntur autem trium rerum gratia: ut amice, ut intellegenter, ut attente audiamur. quorum primus locus est in personis nostris, disceptatorum, aduersariorum; e quibus initia beneuolentiae conciliandae comparantur aut meritis nostris efferendis aut dignitate aut aliquo genere uirtutis, et maxime liberalitatis, officii, iustitiae, fidei, contrariisque rebus in aduersarios conferendis, et cum eis qui disceptant aliqua coniunctionis aut causa aut spe significanda: et si in nos aliquod odium offensioue collocata sit, tollenda ea minuendaue aut diluendo aut extenu ando aut compensando aut deprecando. intellegenter autem ut audiamur et attente, a rebus ipsis ordiendum est. sed facillime auditor discit et quid agatur intellegit si complectare a principio genus naturamque causae, si definias, si diuidas, si neque prudentiam eius impedias confusione partium nec memoriam multitudine; quaeque mox de narratione dilucida dicentur, eadem etiam huc poterunt recte referri. ut attente autem audiamur, trium rerum aliqua consequemur; nam aut magna quaedam proponemus aut necessaria aut coniuncta cum ipsis apud quos res agetur. sit autem hoc etiam in praeceptis, ut si quando tempus ipsum aut res aut locus aut interuentus alicuius aut interpellatio aut ab aduersario dictum aliquod, et maxime in perorando, dederit occasionem nobis aliquam ut dicamus aliquid ad tempus apte, ne derelinquamus; et quae suo loco de amplificatione dicemus, multa ex his poterunt ad principiorum praecepta transferri. </paragraph>
  </page>
  <page id="9">
    <paragraph>c.f. quid? in narratione quae tandem conseruanda sunt?  c.p. quoniam narratio est rerum explicatio et quaedam quasi sedes ac fundamentum constituendae fidei, ea sunt in ea seruanda maxime quae etiam in reliquis fere dicendi partibus: quae partim sunt  necessaria, partim assumpta ad ornandum. nam ut dilucide probabiliterque narremus, necessarium est, sed assumimus etiam suauitatem. ergo ad dilucide narrandum eadem illa superiora explicandi et illustrandi praecepta repetemus, in quibus est breuitas ea quae saepissime in narratione laudatur, de qua supra dictum est. probabilis autem erit si personis, si temporibus, si locis ea quae narrabuntur consentient: si cuiusque facti et euenti causa ponetur: si testata dici uidebuntur, si cum hominum auctoritate, si cum lege, cum more, cum religione coniuncta: si probitas narrantis significabitur, si antiquitas, si memoria, si orationis ueritas, et uitae fides. suauis autem narratio est quae habet admirationes, exspectationes, exitus inopinatos, interpositos motus animorum, colloquia personarum, dolores, iracundias, metus, laetitias, cupiditates. sed iam ad reliqua pergamus.  c.f. nempe ea sequuntur quae ad faciendam fidem pertinent.  c.p. ita est: quae quidem in confirmationem et reprehensionem diuiduntur. nam in confirmando nostra probare uolumus, in reprehendendo redarguere contraria. quoniam igitur omne quod in controuersiam uenit, id aut an sit necne aut quid sit aut quale sit quaeritur, in primo coniectura ualet, in altero definitio, in tertio ratio. </paragraph>
  </page>
  <page id="10">
    <paragraph>c.f. teneo istam distributionem: nunc coniecturae locos quaero.   c.p. in uerisimilibus et in propriis rerum notis posita est tota. sed appellemus docendi gratia uerisimile quod plerumque ita fiat, ut adolescentiam procliuiorem esse ad libidinem; propriae autem notae argumentum quod numquam aliter fit certumque declarat, ut fumus ignem. uerisimilia reperiuntur ex partibus et quasi membris narrationis; ea sunt in personis, in locis, in temporibus, in factis, in euentis, in rerum ipsarum negotiorumque naturis. in personis naturae primum spectantur, ualetudinis, figurae, uirium, aetatis, marium, feminarum: atque haec quidem in corpore; animi autem aut quemadmodum affecti sint uirtutibus, uitiis, artibus inertiis, aut quemadmodum commoti cupiditate, metu, uoluptate, molestia. atque haec quidem in natura spectantur. in fortuna genus, amicitiae, liberi, propinqui, affines, opes, honores, potestates, diuitiae, libertas, et ea quae sunt eis contraria. in locis autem et illa naturalia, maritimi an remoti a mari, plani an montuosi, leues an asperi, salubres an pestilentes, opaci an aprici, et illa fortuita, culti an inculti, celebres an deserti, coaedificati an uasti, obscuri an rerum gestarum uestigiis nobilitati, consecrati an profani. in temporibus autem praesentia [et] praeterita [et] futura cernuntur; in his ipsis uetusta, recentia, instantia, paullo post aut aliquando futura. insunt etiam in temporibus illa quae temporis quasi naturam  notant, ut [hiems, uer, aestas, auctumnus aut] anni tempora, ut mensis, ut dies, [ut] nox, hora, [tempestas] quae sunt naturalia: fortuita autem sacrificia, festi dies, nuptiae. iam facta et euentus aut consilii sunt aut imprudentiae, quae est aut in casu aut in quadam animi permotione: casu cum aliter cecidit ac putatum sit, permotione cum aut obliuio aut error aut metus aut aliqua cupiditatis causa permouit. est etiam in imprudentia necessitas ponenda. rerum autem bonarum et malarum tria sunt genera, nam aut in animis aut in corporibus aut extra esse possunt. huius igitur materiae ad argumentum subiectae perlustrandae animo partes erunt omnes, et ad id quod agetur ex singulis coniectura capienda. est etiam genus argumentorum aliud quod ex facti uestigiis sumitur, ut telum, cruor, clamor editus, titubatio, permutatio coloris, oratio inconstans, tremor, ceterorum aliquid quod sensu percipi possit; etiamsi praeparatum aliquid, si communicatum cum aliquo, si postea uisum, auditum, indicatum. uerisimilia autem partim singula mouent suo pondere, partim etiamsi uidentur esse exigua per se, multum tamen cum sunt coaceruata proficiunt. atque in his uerisimilibus insunt nonnumquam etiam certae rerum et propriae notae. maximam autem facit fidem ad similitudinem ueri primum exemplum, deinde introducta rei similitudo; fabula etiam nonnumquam, etsi est incredibilis, tamen homines commouet.  </paragraph>
  </page>
  <page id="11">
    <paragraph>c.f. quid? definitionis quae ratio est et quae uia?  c.p. non dubium est id quidem quin definitio genere declaretur et proprietate quadam aut etiam communium frequentia ex quibus proprium quid sit eluceat. sed quoniam de propriis oritur plerumque magna dissensio, definiendum est saepe ex contrariis, saepe etiam ex dissimilibus, saepe ex paribus. quam ob rem descriptiones quoque sunt in hoc genere saepe aptae et enumeratio consequentium, in primisque commouet explicatio uocabuli ac nominis.  c.f. sunt exposita iam fere ea quae de facto quaeque de facti appellatione quaeruntur. nempe igitur ea restant quae, cum factum constet et nomen, qualia sint uocatur in dubium.  c.p. est ita ut dicis.  c.f. quae sunt igitur in eo genere partes?  c.p. aut iure factum depellendi aut ulsciscendi doloris gratia, aut pietatis aut pudicitiae aut religionis aut patriae nomine, aut denique necessitate, inscitia, casu. nam quae motu animi et perturbatione facta sine ratione sunt, ea defensionem contra crimen in legitimis iudiciis non habent, in liberis disceptationibus habere possunt. hoc in genere, in quo quale sit quaeritur, [ex controuersia] iure et  recte necne actum sit quaeri solet: quorum disputatio ex locorum descriptione sumenda est.  c.f. age sis ergo, quoniam in confirmationem et reprehensionem diuiseras orationis fidem, et dictum de altero est, expone nunc de reprehendendo. </paragraph>
  </page>
  <page id="12">
    <paragraph>c.p. aut totum est negandum quod in argumentatione aduersarius sumpserit, si fictum aut falsum esse possis docere, aut redarguenda ea quae pro uerisimilibus sumpta sint: primum dubia sumpta esse pro certis, deinde etiam in perspicue falsis eadem posse dici, tum ex eis quae sumpserit non effici quod uelit. accidere autem oportet singula: sic uniuersa frangentur. commemoranda sunt etiam exempla quibus simili in disputatione creditum non sit, conquerenda conditio communis periculi si ingeniis hominum criminosorum sit exposita uita innocentium.  c.f. quoniam unde inueniuntur quae ad fidem pertinent habeo, quemadmodum in dicendo singula tractentur exspecto.  c.p. argumentationem quaerere uideris, quae est argumenti explicatio[: quae sumpta ex eis locis qui sunt expositi conficienda et distinguenda dilucide est].  c.f. plane istuc ipsum desidero.  c.p. est ergo (ut supra dictum est) explicatio argumenti argumentatio: sed ea conficitur cum  sumpseris aut non dubia aut probabilia ex quibus id efficias quod aut dubium aut minus probabile per se uidetur. argumentandi autem duo sunt genera, quorum alterum ad fidem directo spectat, alterum se inflectit ad motum. dirigitur cum proposuit aliquid quod probaret sumpsitque ea quibus niteretur, atque his confirmatis ad propositum se rettulit atque conclusit. illa autem altera argumentatio quasi retro et contra: prius sumit quae uult eaque confirmat, deinde id quod proponendum fuit permotis animis iacit ad extremum. est autem illa uarietas in argumentando et non iniucunda distinctio, ut cum interrogamus nosmet ipsi aut percunctamur aut imploramus aut optamus—quae sunt cum aliis compluribus sententiarum ornamenta. uitare autem similitudinem poterimus non semper a proposito ordientes, et si non omnia disputando confirmabimus, breuiterque interdum quae erunt satis aperta ponemus quodque ex his efficietur, si id apertum sit, non habebimus necesse semper concludere. </paragraph>
  </page>
  <page id="13">
    <paragraph>c.f. quid? illa quae sine arte appellantur, quae iamdudum assumpta dixisti, ecquonam modo artis indigent?  c.p. illa uero indigent, nec eo dicuntur sine arte quod ita sunt, sed quod ea non parit oratoris ars sed  foris ad se delata tamen arte tractat, et maxime in testibus. nam et de toto genere testium quam id sit infirmum saepe dicendum est, et argumenta rerum esse propria, testimonia uoluntatum, utendumque est exemplis quibus testibus creditum non sit; et de singulis testibus, si natura uani, si leues, si cum ignominia, si spe, si metu, si iracundia, si misericordia impulsi, si praemio, si gratia adducti; comparandique superiore cum auctoritate testium quibus tamen creditum non sit. saepe etiam quaestionibus resistendum est, quod et dolorem fugientes multi in tormentis ementiti persaepe sint morique maluerint falsum fatendo quam infitiando dolere; multi etiam suam uitam neglexerint ut eos qui eis cariores quam ipsi sibi essent liberarent, alii autem aut natura corporis aut consuetudine dolendi aut metu supplicii ac mortis uim tormentorum pertulerint, alii ementiti sint in eos quos oderant. atque haec exemplis firmanda sunt. neque est obscurum, quin, quoniam in utramque partem sunt exempla et item ad coniecturam faciendam loci, in contrariis contraria sint sumenda. atque etiam incurrit alia quaedam in testibus et in quaestionibus ratio; saepe enim ea quae dicta sunt si aut ambigue aut inconstanter aut  incredibiliter dicta sunt aut etiam aliter ab alio dicta, subtiliter reprehenduntur. </paragraph>
  </page>
  <page id="14">
    <paragraph>c.f. extrema tibi pars restat orationis, quae posita in perorando est, de qua sane uelim audire.  c.p. facilior est explicatio perorationis. nam est diuisa in duas partes, amplificationem et enumerationem. augendi autem et hic est proprius locus in perorando, et in cursu ipso orationis declinationes ad amplificandum dantur confirmata re aliqua aut reprehensa. est igitur amplificatio grauior quaedam affirmatio quae motu animorum conciliet in dicendo fidem. ea et uerborum genere conficitur et rerum. uerba ponenda sunt quae uim habeant illustrandi nec ab usu sint abhorrentia, grauia, plena, sonantia, iuncta, facta, cognominata, non uulgata, superlata, in primisque translata; nec in singulis uerbis sed in continentibus soluta, quae dicuntur sine coniunctione, ut plura uideantur. augent etiam relata uerba, iterata, duplicata, et ea quae ascendunt gradatim ab humilioribus ad superiora; omninoque semper quasi naturalis et non explanata oratio, sed grauibus referta uerbis, ad augendum accommodatior. haec igitur in uerbis, quibus actio uocis, uultus et gestus congruens et apta ad animos permouendos accommodanda est. sed et in uerbis et in actione causa erit tenenda et pro re agenda; nam haec quia uidentur  perabsurda cum grauiora sunt quam causa fert, diligenter quid quemque deceat iudicandum est. rerum amplificatio sumitur eisdem ex locis omnibus quibus illa quae dicta sunt ad fidem; maximeque definitiones ualent conglobatae et consequentium frequentatio et contrariarum et dissimilium et inter se pugnantium rerum conflictio, et causae, et ea quae sunt de causis orta, maximeque similitudines et exempla; fictae etiam personae, muta denique loquantur; omninoque ea sunt adhibenda, si causa patitur, quae magna habentur, quorum est duplex genus: alia enim magna natura uidentur, alia usu—natura, ut caelestia, ut diuina, ut ea quorum obscurae causae, ut in terris mundoque admirabilia quae sunt, ex quibus similibusque, si attendas, ad augendum permulta suppetunt; usu, quae uidentur hominibus aut prodesse aut obesse uehementius, quorum sunt genera ad amplificandum tria. nam aut caritate mouentur homines, ut deorum, ut patriae, ut parentum, aut amore, ut fratrum, ut coniugum, ut liberorum, ut familiarium, aut honestate, ut uirtutum, maximeque earum quae ad communionem hominum et liberalitatem ualent. ex eis et cohortationes sumuntur ad ea retinenda, et in eos a quibus ea uiolata sunt odia incitantur et miseratio nascitur. [proprius locus est augendi in his  rebus aut amissis aut amittendi periculo.] nihil est enim tam miserabile quam ex beato miser, et hoc totum quidem moueat, si bona ex fortuna quis cadat, et a quorum caritate diuellatur, quae amittat aut amiserit, in quibus malis sit futurusue sit exprimatur breuiter—cito enim arescit lacrima, praesertim in alienis malis; nec quidquam in amplificatione nimis enucleandum est, minuta est enim omnis diligentia; hic autem locus grandia requirit. </paragraph>
  </page>
  <page id="15">
    <paragraph>illud iam est iudicii, quo quaque in causa genere utamur augendi. in illis enim causis quae ad delectationem exornantur ei loci tractandi sunt qui mouere possunt exspectationem, admirationem, uoluptatem; in cohortationibus autem bonorum ac malorum enumerationes et exempla ualent plurimum. in iudiciis accusatori fere quae ad iracundiam, reo plerumque quae ad misericordiam pertinent; nonnumquam tamen accusator misericordiam mouere debet et defensor iracundiam.  enumeratio reliqua est, nonnumquam laudatori, suasori non saepe, accusatori saepius quam reo necessaria. huius tempora duo sunt, si aut memoriae diffidas eorum apud quos agas uel interuallo temporis uel longitudine orationis, aut frequentatis firmamentis orationis et breuiter expositis uim est habitura  causa maiorem. et reo rarius utendum est, quod ponenda sunt contraria, quorum dissolutio in breuitate lucebit, aculei pungent. sed erit in enumeratione uitandum ne ostentatio memoriae suscepta uideatur esse puerilis. id effugiet qui non omnia minima repetet sed breuia singula attingens pondera rerum ipsa comprehendet.  c.f. quoniam et de ipso oratore et de oratione dixisti, expone eum mihi nunc quem ex tribus extremum proposuisti, quaestionis locum.  c.p. duo sunt, ut initio dixi, quaestionum genera, quorum alterum finitum temporibus et personis, causam appello, alterum infinitum nullis neque personis neque temporibus notatum propositum uoco. sed est consultatio quasi pars causae quaedam et controuersiae: inest enim infinitum in definito, et ad illud tamen referuntur omnia. quam ob rem prius de proposito dicamus, cuius genera sunt duo—cognitionis alterum; eius scientia est finis, ut uerine sint sensus: alterum actionis, quod refertur ad efficiendum quid, ut si quaeratur quibus officiis amicitia colenda sit. rursus superioris genera sunt tria: sit necne, quid sit, quale sit. sit necne, ut  ius in naturane sit an in more; quid autem sit, sitne ius id quod maiori parti sit utile; quale autem sit, iuste uiuere sit necne utile. actionis autem duo sunt genera—unum ad persequendum aliquid aut declinandum, ut quibus rebus adipisci gloriam possis aut quomodo inuidia uitetur, alterum quod ad aliquod commodum usumque refertur, ut quemadmodum sit respublica administranda aut quemadmodum in paupertate uiuendum. rursus autem ex cognitionis consultatione, ubi sit necne sit aut fuerit futurumue sit quaeritur, unum genus est quaestionis, possitne aliquid effici? ut cum quaeritur, ecquisnam perfecte sapiens esse possit? alterum, quemadmodum quidque fiat, ut quonam pacto uirtus pariatur, naturane an ratione an usu? cuius generis sunt omnes in quibus, ut in obscuris naturalibusque quaestionibus, causae rationesque rerum explicantur. illius autem generis in quo quid sit id de quo agitur quaeritur duo sunt genera, quorum in altero disputandum est, aliud an idem sit, ut pertinacia et perseuerantia, in altero autem descriptio generis alicuius et quasi imago exprimenda est, ut qualis sit auarus aut quid sit superbia. tertio autem in genere, in quo quale sit quaeritur, aut de honestate aut de utilitate aut de aequitate dicendum est. de honestate sic, ut honestumne sit pro amico periculum aut  inuidiam subire; de utilitate autem sic, ut sitne utile in republica administranda uersari; de aequitate uero sic, ut sitne aequum amicos cognatis anteferre. atque in hoc eodem genere in quo quale sit quaeritur exoritur aliud quoddam disputandi genus. non enim simpliciter solum quaeritur quid honestum sit, quid utile, quid aequum, sed etiam ex comparatione, quid honestius, quid utilius, quid aequius, atque etiam, quid honestissimum, quid utilissimum, quid aequissimum; cuius generis illa sunt quae praestantissima sit dignitas uitae. </paragraph>
  </page>
  <page id="16">
    <paragraph>atque ea quidem quae dixi cognitionis sunt omnia. restant actionis, cuius alterum est praecipiendi genus quod ad rationem officii pertinet, ut quemadmodum colendi sint parentes, alterum autem ad sedandos animos et oratione sanandos, ut in consolandis maeroribus, ut in iracundia comprimenda aut in timore tollendo aut in cupiditate minuenda. cui quidem generi contrarium est disputandi genus ad eosdem illos animi motus, quod in amplificanda oratione saepe faciendum est, uel gignendos uel concitandos. atque haec fere est partitio consultationum.  c.f. cognoui: sed quae ratio sit in his inueniendi et disponendi requiro.  c.p. quid? tu aliamne censes et non eamdem quae est exposita, ut ex eisdem locis ad fidem et ad inueniendum ducantur omnia? collocandi autem  quae est exposita in aliis ratio, eadem huc transfertur.  c.f. cognita igitur omni distributione propositarum consultationum, causarum genera restant.  c.p. admodum; et earum quidem forma duplex est, quarum altera delectationem sectatur audientium, alterius ut obtineat, probet et efficiat quod agit, omnis est suscepta contentio. itaque illud superius exornatio dicitur, quod cum latum genus esse potest saneque uarium, unum ex eo delegimus, quod ad laudandos claros uiros suscipimus et ad improbos uituperandos. genus enim nullum est orationis quod aut uberius ad dicendum aut utilius ciuitatibus esse possit aut in quo magis orator in cognitione uirtutum uitiorumque uersetur. reliquum autem genus causarum aut in prouisione posteri temporis aut in praeteriti disceptatione uersatur, quorum alterum deliberationis est, alterum iudicii. ex qua partitione tria genera causarum exstiterunt, unum quod a meliori parte laudationis est appellatum, deliberationis alterum, tertium iudiciorum. quam ob rem de primo primum, si placet, disputemus. </paragraph>
  </page>
  <page id="17">
    <paragraph>c.f. mihi uero placet.  c.p. ac laudandi uituperandique rationes, quae non ad bene dicendum solum sed etiam ad honeste uiuendum ualent, exponam breuiter, atque a principiis exordiar et laudandi et uituperandi.  omnia enim sunt profecto laudanda quae coniuncta cum uirtute sunt, et quae cum uitiis, uituperanda. quam ob rem finis alterius est honestas,  alterius turpitudo. conficitur autem genus hoc dictionis narrandis exponendisque factis sine ullis argumentationibus, ad animi motus leniter tractandos magis quam ad fidem faciendam aut confirmandam accommodate. non enim dubia firmantur sed ea quae certa aut pro certis posita sunt augentur. quam ob rem ex eis quae ante dicta sunt et narrandi et augendi praecepta repetentur. et quoniam in his causis omnis ratio fere ad uoluptatem auditoris et ad delectationem refertur, utendum erit eis in oratione singulorum uerborum insignibus quae habent plurimum suauitatis: id est ut factis uerbis aut uetustis aut translatis frequenter utamur, et in ipsa constructione uerborum ut paria paribus et similia similibus saepe referantur, ut contraria, ut geminata, ut circumscripta numerose, non ad similitudinem uersuum, sed ad explendum aurium sensum, apto quodam quasi uerborum modo. adhibendaque frequentius etiam illa ornamenta rerum sunt, siue quae admirabilia et nec opinata, siue significata monstris, prodigiis, oraculis, siue quae uidebuntur ei de quo agimus accidisse diuina atque fatalia. omnis enim exspectatio eius qui audit et admiratio et improuisi exitus habent aliquam in audiendo uoluptatem. sed quoniam tribus in generibus bona malaue uersantur, externis, corporis, animi, prima sunt externa, quae ducuntur a genere: quo breuiter modiceque laudato aut si erit infame praeter misso, si humile, uel praeterito uel ad augendam eius quem laudes gloriam tracto; deinceps si res patietur de fortunis erit et facultatibus dicendum, postea de corporis bonis, in quibus quidem quae uirtutem maxime significat facillime forma laudatur. deinde est ad facta ueniendum, quorum collocatio triplex est: aut enim temporum seruandus est ordo aut in primis recentissimum quodque dicendum aut multa et uaria facta in propria uirtutum genera sunt dirigenda. </paragraph>
  </page>
  <page id="18">
    <paragraph>sed hic locus uirtutum atque uitiorum latissime patens ex multis et uariis disputationibus nunc in quamdam angustam et breuem concludetur. est igitur uis uirtutis duplex; aut enim scientia cernitur uirtus, aut actione. nam quae prudentia, quae calliditas, quaeque grauissimo nomine sapientia appellatur, haec scientia pollet una; quae uero moderandis cupiditatibus regendisque animi motibus laudatur, eius est munus in agendo; cui temperantiae nomen est. atque illa prudentia in suis rebus domestica, in publicis ciuilis appellari solet. temperantia autem in suas itidem res et in communes distributa est, duobusque modis in rebus commodis discernitur, et ea quae absunt non expetendo et ab eis quae in potestate sunt abstinendo. in rebus autem incommodis est itidem duplex; nam quae uenientibus malis obstat fortitudo, quae  quod iam adest tolerat et perfert patientia nominatur. quae autem haec uno genere complectitur, magnitudo animi dicitur: cuius est liberalitas in usu pecuniae, simulque altitudo animi in capiendis incommodis et maxime iniuriis, et omne quod est eius generis, graue, sedatum [non turbulentum]. in communione autem quae posita pars est, iustitia dicitur, eaque erga deos religio, erga parentes pietas, uulgo autem bonitas, creditis in rebus fides, in moderatione animaduertendi lenitas, amicitia in beneuolentia nominatur.  atque hae quidem uirtutes cernuntur in agendo. sunt autem aliae quasi ministrae comitesque sapientiae, quarum altera quae sint in disputando uera atque falsa quibusque positis quid sequatur distinguit et iudicat, quae uirtus omnis in ratione scientiaque disputandi sita est; altera autem oratoria. nihil enim est aliud eloquentia nisi copiose loquens sapientia, quae ex eodem hausta genere quo illa quae in disputando est, uberior est atque latior et ad motus animorum uulgique sensus accommodatior. custos uero uirtutum omnium dedecus fugiens laudemque maxime consequens uerecundia est. atque hi sunt fere quasi quidam habitus animi sic affecti et constituti ut sint singuli inter se proprio uirtutis genere distincti: a quibus ut quaeque res gesta est, ita sit honesta necesse est summeque laudabilis. </paragraph>
  </page>
  <page id="19">
    <paragraph>sunt autem alii quidam animi habitus ad uirtutem quasi praeculti et praeparati rectis studiis et  artibus, ut in suis rebus studia litterarum, ut numerorum ac sonorum, ut mensurae, ut siderum, ut equorum, ut uenandi, ut armorum, in communibus propensiora studia in aliquo genere uirtutis praecipue colendo aut diuinis rebus deseruiendo aut parentibus, amicis, hospitibus praecipue atque insigniter diligendis. atque haec quidem uirtutum; uitiorum autem sunt genera contraria. cernenda autem sunt diligenter, ne fallant ea nos uitia, quae uirtutem uidentur imitari. nam et prudentiam malitia et temperantiam immanitas in uoluptatibus aspernandis et magnitudinem animi superbia in nimis extollendis et despicientia in contemnendis honoribus et liberalitatem effusio et fortitudinem audacia imitatur et patientiam duritia immanis et iustitiam acerbitas et religionem superstitio et lenitatem mollitia animi et uerecundiam timiditas et illam disputandi prudentiam concertatio captatioque uerborum, et hanc oratoriam uim inanis quaedam profluentia loquendi. studiis autem bonis similia uidentur ea quae sunt in eodem genere nimia. quam ob rem omnis uis laudandi uituperandique ex his sumetur uirtutum uitiorumque partibus; sed in toto quasi contextu orationis haec erunt illustranda maxime, quemadmodum quisque generatus, quemadmodum educatus, quemadmodum institutus moratusque fuerit, et si quid cui magnum aut incredibile acciderit, maximeque si id diuinitus accidisse potuerit uideri; tum quod quisque senserit, dixerit, gesserit ad ea quae proposita sunt uirtutum genera accommodabuntur, ex illisque eisdem inueniendi locis causae  rerum et euentus et consequentia requirentur. neque uero mors eorum quorum uita laudabitur silentio praeteriri debebit, si modo quid erit animaduertendum aut in ipso genere mortis aut in eis rebus quae post mortem erunt consecutae. </paragraph>
  </page>
  <page id="20">
    <paragraph>c.f. accepi ista, didicique breuiter non solum quemadmodum laudarem alterum sed etiam quemadmodum eniterer ut possem ipse iure laudari. uideamus igitur deinceps in sententia dicenda quam uiam et quae praecepta teneamus.  c.p. est igitur in deliberando finis utilitas, ad quem omnia ita referuntur in consilio dando sententiaque dicenda ut illa prima sint suasori aut dissuasori uidenda, quid aut possit fieri aut non possit et quid aut necesse sit aut non necesse. nam et si quid effici non potest, deliberatio tollitur quamuis utile sit, et si quid necesse est (necesse autem id est sine quo salui liberiue esse non possumus), id est reliquis et honestatibus in ciuili ratione et commodis anteponendum. cum autem quaeritur quid fieri possit, uidendum etiam est quam facile possit; nam quae perdifficilia sunt perinde habenda saepe sunt ac si effici non possint. et cum de necessitate attendemus, etsi aliquid non necessarium uidebitur, uidendum tamen erit quam sit magnum; quod enim  permagnum est pro necessario saepe habetur. itaque cum constet hoc genus causarum ex suasione et dissuasione, suasori proponitur simplex ratio, si et utile est et fieri potest, fiat, dissuasori duplex, una, si non utile est, ne fiat, altera, si fieri non potest, ne suscipiatur. sic suasori utrumque docendum est, dissuasori alterum infirmare sat est. quare quoniam in his uersatur omne consilium duobus, de utilitate ante dicamus, quae in discernendis bonis malisque uersatur. bonorum autem partim necessaria sunt, ut uita, pudicitia, libertas, partim non necessaria, ut liberi, coniuges, germani, parentes: quorum alia sunt per se expetenda, ut ea quae sita sunt in officiis atque uirtutibus, alia quod aliquid commodi efficiunt, ut opes et copiae. eorum autem quae propter se expetuntur partim honestate ipsa, partim commoditate aliqua expetuntur: honestate ea quae proficiscuntur ab eis uirtutibus de quibus paullo ante est dictum, quae sunt laudabilia ipsa per se: commoditate autem aliqua quae sunt in corporis aut in fortunae bonis expetenda, quorum alia sunt quasi cum honestate coniuncta, ut honos, ut gloria, alia diuersa, ut uires, forma, ualetudo, nobilitas, diuitiae, clientelae. est etiam quaedam quasi materies  subiecta honestati, quae maxime spectatur in amicitiis. amicitiae autem caritate et amore cernuntur; nam cum deorum tum parentum patriaeque cultus eorumque hominum qui aut sapientia aut opibus excellunt ad caritatem referri solet, coniuges autem et liberi et fratres et alii quos usus familiaritasque coniunxit, quamquam etiam caritate ipsa, tamen amore maxime continentur. in his igitur rebus cum bona sint, facile est intellectu quae sint contraria. quodsi semper optima tenere possemus, haud sane, quoniam quidem ea perspicua sunt, consilio multum egeremus. sed quia temporibus, quae uim habent maximam, persaepe euenit ut utilitas cum honestate certet, earumque rerum contentio plerumque deliberationes efficit ne aut opportuna propter dignitatem aut honesta propter utilitatem relinquantur, ad hanc difficultatem explicandam praecepta referamus. et quoniam non ad ueritatem solum sed etiam ad opiniones eorum qui audiunt accommodanda est oratio, hoc primum intellegamus, hominum duo esse genera, alterum indoctum et agreste, quod anteferat semper utilitatem honestati, alterum humanum et politum, quod rebus omnibus dignitatem anteponat. itaque huic generi laus, honor, gloria, fides, iustitia, omnisque uirtus, illi autem alteri quaestus emolumentum fructusque proponitur. atque etiam uoluptas, quae maxime est inimica uirtuti bonique naturam fallaciter imitando adulterat,  quam immanissimus quisque acerrime sequitur, neque solum honestis rebus sed etiam necessariis anteponit, in suadendo, cum ei generi hominum consilium des, saepe sane laudanda est. </paragraph>
  </page>
  <page id="21">
    <paragraph>et illud uidendum, quanto magis homines mala fugiant quam sequantur bona. nam neque honesta tam expetunt quam deuitant turpia; quis enim honorem, quis gloriam, quis laudem, quis ullum decus tam umquam expetat quam ignominiam, infamiam, contumeliam, dedecus fugiat? quarum rerum dolor grauis est testis genus hominum ad honestatem natum, malo cultu prauisque opinionibus corruptum. quare in cohortando atque suadendo propositum quidem nobis erit illud, ut doceamus qua uia bona consequi malaque uitare possimus; sed apud homines bene institutos plurimum de laude et de honestate dicemus, maximeque ea uirtutum genera tractabimus quae in communi hominum utilitate tuenda augendaque uersantur. sin apud indoctos imperitosque dicemus, fructus, emolumenta, uoluptates uitationesque dolorum proferantur; addantur etiam contumeliae atque ignominiae; nemo enim est tam agrestis quem non, si ipsa minus honestas, contumelia tamen et dedecus magnopere moueat. quare quod ad utilitatem spectat ex eis quae dicta sunt reperietur: quod autem, possit  effici necne, in quo etiam quam facile possit quamque expediat quaeri solet, maxime ex causis eis quae quamque rem efficiant est uidendum. causarum autem genera sunt plura; nam sunt aliae quae ipsae conficiunt, aliae quae uim aliquam ad conficiendum afferunt. itaque illae superiores conficientes uocentur, hae reliquae ponantur in eo genere ut sine his confici non possit. conficiens autem causa alia est absoluta et perfecta per se, alia aliquid adiuuans et efficiendi socia quaedam: cuius generis uis uaria est, et saepe aut maior aut minor, ut et illa quae maximam uim habet sola saepe causa dicatur. sunt autem aliae causae quae aut propter principium aut propter exitum conficientes uocantur. cum autem quaeritur quid sit optimum factu, aut utilitas aut spes efficiendi ad assentiendum impellit animos. </paragraph>
  </page>
  <page id="22">
    <paragraph>et quoniam de utilitate iam diximus, de efficiendi ratione dicamus. quo toto in genere quibuscum et contra quos et quo tempore et quo loco quibus facultatibus armorum, pecuniae, sociorum, earumue rerum quae ad quamque rem efficiendam pertinent possimus uti requirendum est. neque solum ea sunt quae nobis suppetunt sed etiam illa quae aduersantur uidenda; et si ex contentione procliuiora erunt nostra, non solum effici posse quae suademus erit persuadendum sed curandum etiam ut illa facilia, procliuia, iucunda uideantur. dissuadentibus autem aut utilitas labefactanda est aut  efficiendi difficultates efferendae, neque aliis ex praeceptis sed eisdem ex suasionis locis. uterque uero ad augendum habeat exemplorum aut recentium quo notiora sint aut ueterum quo plus auctoritatis habeant, copiam; maximeque sit in hoc genere meditatus, ut possit uel utilia ac necessaria saepe honestis uel haec illis anteferre. ad commouendos autem animos maxime proficient, si incitandi erunt, huiusmodi sententiae quae aut ad explendas cupiditates aut ad odium satiandum aut ad ulciscendas iniurias pertinebunt; sin autem reprimendi, de incerto statu fortunae dubiisque euentis rerum futurarum et retinendis suis fortunis si erunt secundae, sin autem aduersae, de periculo commonendi. atque hi quidem sunt perorationis loci. principia autem in sententiis dicendis breuia esse debent; non enim supplex ut ad iudicem uenit orator sed hortator atque auctor. quare proponere qua mente dicat, quid uelit, quibus de rebus dicturus sit debet, hortarique ad se breuiter dicentem audiendum. tota autem oratio simplex et grauis et sententiis debet ornatior esse quam uerbis. </paragraph>
  </page>
  <page id="23">
    <paragraph>c.f. cognoui iam laudationis et suasionis  locos: nunc quae iudiciis accommodata sint exspecto, idque nobis genus restare unum puto.  c.p. recte intellegis. atque eius quidem generis finis est aequitas, quae non simpliciter spectatur sed ex comparatione nonnumquam, ut cum de uerissimo accusatore disputatur aut cum hereditatis sine lege aut sine testamento petitur possessio, in quibus causis quid aequius aequissimumue sit quaeritur; quas ad causas facultas petitur argumentationum ex eis de quibus mox dicetur aequitatis locis. atque etiam ante iudicium de constituendo ipso iudicio solet esse contentio, cum aut sitne actio illi qui agit aut iamne sit aut num iam esse desierit aut illane lege hisne uerbis sit actio quaeritur. quae etiamsi ante quam res in iudicium uenit aut concertata aut diiudicata aut confecta non sunt, tamen in ipsis iudiciis permagnum saepe habent pondus cum ita dicitur: plus petisti; sero petisti; non fuit tua petitio; non a me, non hac lege, non his uerbis, non hoc iudicio. quarum causarum genus est positum in iure ciuili quod est in priuatarum rerum lege aut more positum; cuius scientia neglecta ab oratoribus plerisque nobis ad dicendum necessaria  uidetur. quare de constituendis actionibus, de accipiendis subeundisque iudiciis, de excipienda iniquitate actionis, de comparanda aequitate, quod ea fere generis eius sunt ut quamquam in ipsum iudicium saepe delabantur tamen ante iudicium tractanda uideantur, paullulum ea separo a iudiciis tempore magis agendi quam dissimilitudine generis. nam omnia quae de iure ciuili aut de aequo et bono disceptantur cadunt in eam formam in qua quale quid sit ambigitur, de qua dicturi sumus; quae in aequitate et iure maxime consistit. </paragraph>
  </page>
  <page id="24">
    <paragraph>in omnibus igitur causis tres sunt gradus ex quibus unus aliquis capiendus est, si plures non queas, ad resistendum. nam aut ita constituendum est ut id quod obiicitur factum neges, aut illud quod factum fateare neges eam uim habere atque id esse quod aduersarius criminetur, aut si neque de facto neque de facti appellatione ambigi potest, id quod arguere neges tale esse quale ille dicat et rectum esse quod feceris concedendumue defendas. ita primus ille status et quasi conflictio cum aduersario coniectura quadam, secundus autem definitione atque descriptione aut informatione uerbi, tertius aequi et ueri et recti et humani ad ignoscendum disputatione tractandus est. et quoniam semper is qui defendit non solum resistat oportet aliquo statu  aut infitiando aut definiendo aut aequitate opponenda sed etiam rationem subiiciat recusationis suae, primus ille status rationem habet iniqui criminis, ipsam negationem infitiationemque facti; secundus quod non sit in re quod ab aduersario ponatur in uerbo; tertius quod id recte factum esse defendat quod sine ulla nominis controuersia factum fatetur. deinde uni cuique rationi opponendum est ab accusatore id quod si non esset in accusatione, causa omnino esse non posset. itaque ea quae sic referuntur continentia causarum uocentur: quamquam non ea magis quae contra rationem defensionis afferuntur quam ipsae defensionis rationes continent causas. sed distinguendi gratia rationem appellamus eam quae affertur ab reo ad recusandum depellendi criminis causa, quae nisi esset, quod defenderet non haberet: firmamentum autem quod contra ad labefactandam rationem refertur, sine quo accusatio stare non potest. </paragraph>
  </page>
  <page id="25">
    <paragraph>ex rationis autem et firmamenti conflictione et quasi concursu quaestio exoritur quaedam quam disceptationem uoco: in qua quid ueniat in iudicium et de quo disceptetur quaeri solet. nam prima aduersariorum contentio diffusam habet quaestionem; ut in coniectura, ceperitne pecunias decius; in definitione, minueritne maiestatem  norbanus; in aequitate, iurene occiderit opimius gracchum. haec, quae primam contentionem habent ex arguendo et resistendo, lata, ut dixi, et fusa sunt; rationum et firmamentorum contentio adducit in angustum disceptationem. ea in coniectura nulla est; nemo enim eius quod negat factum rationem aut potest aut debet aut solet reddere. itaque in his causis eadem et prima quaestio, et disceptatio est extrema. in illis autem ubi ita dicitur: 'non minuit maiestatem quod egit de caepione turbulentius; populi enim romani dolor iustus uim illam excitauit, non tribuni actio; maiestas autem, quoniam est magnitudo quaedam, populi romani in eius potestate ac iure retinendo aucta est potius quam diminuta,' et ubi ita refertur: 'maiestas est in imperii atque in nominis populi romani dignitate, quam minuit is qui per uim multitudinis rem ad seditionem uocauit,' exsistit illa disceptatio, minueritne maiestatem qui uoluntate populi romani rem gratam et aequam per uim egerit. in eis autem causis ubi aliquid recte factum aut concedendum esse defenditur, cum est facti subiecta ratio, sicut ab opimio: 'iure feci, salutis omnium et conseruandae reipublicae causa,' relatumque est ab decio: 'ne sceleratissimum quidem ciuem sine iudicio iure ullo necare potuisti,' oritur illa dis ceptatio: potueritne recte salutis reipublicae causa ciuem euersorem ciuitatis indemnatum necare. ita disceptationes eae quae in his controuersiis oriuntur quae sunt certis personis et temporibus notatae fiunt rursus infinitae detractis et temporibus et personis, et rursum ad consultationis formam rationemque reuocantur. sed in grauissimis firmamentis etiam illa ponenda sunt, si qua ex scripto legis aut testamenti aut uerborum ipsius iudicii aut alicuius stipulationis aut cautionis opponuntur defensioni contraria. ac ne hoc quidem genus in eas causas incurrit quae coniectura continentur; quod enim factum negatur, id argui non potest scripto. ne in definitionem quidem uenit genere scripti ipsius; nam etiamsi uerbum aliquod de scripto definiendum est quam uim habeat, ut cum ex testamentis quid sit penus aut cum ex lege praedii quaeritur quae sint ruta caesa, non scripti genus sed uerbi interpretatio controuersiam parit. cum autem aut plura significantur scripto propter uerbi aut uerborum ambiguitatem, ut liceat ei qui contra dicat eo trahere significationem scripti quo expediat ac uelit, aut, si ambigue scriptum non sit, uel a uerbis uoluntatem et sententiam scriptoris abducere uel alio se eadem de re contrarie scripto defendere, tum disceptatio ex scripti contentione exsistit, ut  in ambiguis disceptetur quid maxime significetur, in scripti sententiaeque contentione, utrum potius sequatur iudex, in contrariis scriptis, utrum magis sit comprobandum. </paragraph>
  </page>
  <page id="26">
    <paragraph>disceptatio autem cum est constituta, propositum esse debet oratori quo omnes argumentationes repetitae ex inueniendi locis coniiciantur. quod quamquam satis est ei qui uidet quid in quoque loco lateat quique illos locos tamquam thesauros aliquos argumentorum notatos habet, tamen ea quae sunt certarum causarum propria tangemus. in coniectura igitur, cum est in infitiando reus, accusatori haec duo prima sunt—sed accusatorem pro omni actore et petitore appello: possunt enim etiam sine accusatione in causis haec eadem controuersiarum genera uersari—sed haec duo sunt ei prima, causa et euentus. causam appello rationem efficiendi, euentum id quod est effectum. atque ipsa quidem partitio causarum paullo ante in suasionis locis distributa est. quae enim in consilio capiendo futuri temporis praecipiebantur, quam ob rem aut utilitatem uiderentur habitura aut efficiendi facultatem, eadem qui de facto argumentabitur colligere debebit, quam ob rem et utilia illi quem arguet fuisse et ab eo effici potuisse demonstret. utilitatis coniectura mouetur si illud quod arguitur aut spe  bonorum aut malorum metu fecisse dicitur, quod eo fit acrius quo illa in utroque genere maiora ponuntur. spectant etiam ad causam facti motus animorum, si ira recens, si odium uetus, si ulciscendi studium, si iniuriae dolor, si honoris, si gloriae, si imperii, si pecuniae cupiditas, si periculi timor, si aes alienum, si angustiae rei familiaris: si audax, si leuis, si crudelis, si impotens, si incautus, si insipiens, si amans, si commota mente, si uinolentus, si cum spe efficiendi, si cum opinione celandi aut si patefactum esset depellendi criminis, uel perrumpendi periculi, uel in longinquum tempus differendi: aut si iudicii poena leuior quam facti praemium: aut si facinoris uoluptas maior quam damnationis dolor. his fere rebus facti suspicio confirmatur, cum et uoluntatis in reo causae reperiuntur et facultas. in uoluntate autem utilitas ex adeptione alicuius commodi uitationeque alicuius incommodi quaeritur, ut aut spes aut metus impulisse uideatur, aut aliquis repentinus animi motus, qui etiam citius in fraudem quam ratio utilitatis impellit. quam ob rem sint haec dicta de causis. </paragraph>
  </page>
  <page id="27">
    <paragraph>c.f. teneo, et quaero qui sint illi euentus quos ex causis effici dixisti.  c.p. consequentia quaedam signa praeteriti et quasi impressa facti uestigia: quae quidem  uel maxime suspicionem mouent et quasi tacita sunt criminum testimonia, atque hoc quidem grauiora quod causae communiter uidentur insimulare et arguere omnes posse quorum modo interfuerit aliquid: haec proprie attingunt eos ipsos qui arguuntur, ut telum, ut uestigium, ut cruor, ut deprehensum aliquid, quod ablatum ereptumue uideatur, ut responsum inconstanter, ut haesitatum, ut titubatum, ut cum aliquo uisus ex quo suspicio oriatur, ut eo ipso in loco uisus in quo facinus, ut pallor, ut tremor, ut scriptum aut obsignatum aut depositum quippiam. haec enim et talia sunt quae aut in re ipsa aut etiam ante quam factum est aut postea suspiciosum crimen efficiant. quae si non erunt, tamen causis ipsis et efficiendi facultatibus niti oportebit, adiuncta illa disputatione communi, non fuisse illum tam amentem ut indicia facti aut effugere aut occultare non posset, ut ita apertus esset, ut locum crimini relinqueret. communis ille contra locus, audaciam temeritati, non prudentiae esse coniunctam. sequitur autem ille locus ad augendum, non esse exspectandum dum fateatur, argumentis peccata conuinci; et hic etiam exempla ponentur.  atque haec quidem de argumentis. sin autem erit etiam testium facultas, primum genus erit ipsum laudandum, dicendumque ne argumentis teneretur reus ipsum sua cautione effecisse, testes  effugere non potuisse; deinde singuli laudentur [quae autem essent laudabilia dictum est]; deinde etiam argumento firmo, quia tamen saepe falsum est, posse recte non credi, uiro bono et firmo sine uitio iudicis non posse non credi; atque etiam, si obscuri testes erunt aut tenues, dicendum erit non esse ex fortuna fidem ponderandam, aut eos esse cuiusque locupletissimos testes qui id de quo agatur facillime scire possint. sin quaestiones habitae aut postulatio ut habeantur causam adiuuabunt, confirmandum genus primum quaestionum erit, dicendum de ui doloris, de opinione maiorum, qui eam rem totam nisi probassent certe repudiassent; de institutis atheniensium, rhodiorum, doctissimorum hominum, apud quos etiam (id quod acerbissimum est) liberi ciuesque torquentur; de nostrorum etiam prudentissimorum hominum institutis, qui cum de seruis in dominos quaeri noluissent, de incestu tamen, et coniuratione quae facta me consule est, quaerendum putauerunt. irridenda etiam disputatio est qua solent uti ad infirmandas quaestiones et meditata puerilisque dicenda. tum facienda fides diligenter esse et sine cupiditate quaesitum, dicta que quaestionis argumentis et coniectura ponderanda. atque haec accusationis fere membra sunt. </paragraph>
  </page>
  <page id="28">
    <paragraph>defensionis autem primum infirmatio causarum: aut non fuisse, aut non tantas, aut non sibi soli, aut commodius potuisse idem consequi, aut non eis se esse moribus, non ea uita, aut nullos animi motus aut non tam impotentes fuisse. facultatum autem infirmatione utetur si aut uires aut animum aut copias aut opes abfuisse demonstrabit, aut alienum tempus aut locum non idoneum, aut multos arbitros quorum crederet nemini: aut non se tam ineptum ut id susciperet quod occultare non posset, neque tam amentem ut poenas ac iudicia contemneret. consequentia autem diluet exponendo non esse illa certa indicia facti quae etiam nullo admisso consequi possent, consistetque in singulis, et ea aut eorum quae ipse facta esse dicit propria esse defendet potius quam criminis, aut si sibi cum accusatore communia essent, pro periculo potius quam contra salutem ualere debere; testiumque et quaestionum genus uniuersum et quod poterit in singulis ex reprehensionis locis de quibus ante dictum est  refellet. harum causarum principia suspiciosa ad acerbitatem ab accusatore ponentur, denuntiabiturque insidiarum commune periculum, excitabunturque animi ut attendant. ab reo autem querela conflati criminis collectarumque suspicionum et accusatoris insidiae et item commune periculum proferetur, animique ad misericordiam allicientur et modice beneuolentia iudicum colligetur. narratio autem accusatoris erit quasi membratim gesti negotii suspiciosa explicatio, sparsis omnibus argumentis, obscuratis defensionibus; defensori aut praeteritis aut obscuratis suspicionum argumentis rerum ipsarum euentus erunt casusque narrandi. in confirmandis autem nostris argumentationibus infirmandisque contrariis saepe erunt accusatori motus animorum incitandi, reo mitigandi. atque haec quidem utrique maxime in peroratione facienda— alteri frequentatione argumentorum et coaceruatione uniuersa, alteri, si plane causam redarguendo explicarit, enumeratione ut quidque diluerit et miseratione ad extremum. </paragraph>
  </page>
  <page id="29">
    <paragraph>c.f. scire mihi iam uideor quemadmodum coniectura tractanda sit. nunc de definitione audiamus.  c.p. communia dantur in isto genere accusatori defensorique praecepta. uter enim definiendo  describendoque uerbo magis ad sensum iudicis opinionemque penetrarit, et uter ad communem uerbi uim et ad eam praeceptionem quam incohatam habebunt in animis ei qui audient magis et propius accesserit, is uincat necesse est. non enim argumentando hoc genus tractatur sed tamquam explicando excutiendoque uerbo, ut si in reo pecunia absoluto rursusque reuocato praeuaricationem accusator esse definiat omnem iudicii corruptelam ab reo, defensor autem non omnem sed tantummodo accusatoris corruptelam ab reo: sit ergo haec contentio prima uerborum, in qua, etiamsi propius accedat ad consuetudinem mentemque sermonis defensoris definitio, tamen accusator sententia legis nititur; negat enim probari oportere eos qui leges scripserint ratum habere iudicium si totum corruptum sit, si unus accusator corruptus sit non rescindere: nititur aequitate, ut utilitate scribenda lex sit, quaeque tum complecteretur in iudiciis corruptis ea uerbo uno praeuaricationis comprehendisse dicitur. defensor autem testabitur consuetudinem sermonis, uerbique uim ex contrario reperiet, quasi ex uero accusatore, cui contrarium est nomen praeuari catoris; ex consequentibus, quod ea littera de accusatore solet dari iudici; ex nomine ipso, quod significat eum qui in contrariis causis quasi uare esse positus uideatur. sed huic tamen ipsi confugiendum est ad aequitatis locos, ad rerum iudicatarum auctoritatem, ad finem aliquem periculi; communeque sit hoc praeceptum, ut cum uterque definierit quam maxime potuerit ad communem sensum uimque uerbi, tum similibus exemplisque eorum qui ita locuti sunt suam definitionem sententiamque confirmet. atque accusatori in hoc genere causarum locus ille communis, minime esse concedendum ut is qui de re confiteatur uerbi se interpretatione defendat; defensor autem et ea quam proposui aequitate nitatur et ea cum secum faciat non re sed deprauatione uerbi se urgeri queratur. quo in genere percensere poterit plerosque inueniendi locos; nam et similibus utetur et contrariis et consequentibus quamquam uterque, tamen reus, nisi plane erit absurda causa, frequentius. amplificandi autem causa, quae aut cum degredientur a causa dici uolent aut cum perorabunt, haec uel ad odium uel ad misericordiam uel omnino ad animos iudicum mouendos ex eis quae sunt ante posita sumentur, si modo rerum magnitudo hominumue aut inuidia aut dignitas postulabit.  </paragraph>
  </page>
  <page id="30">
    <paragraph>c.f. habeo ista; nunc ea quae cum quale sit quippiam disceptatur quaeri ex utraque parte deceat uelim audire.  c.p. confitentur in isto genere qui arguuntur se id fecisse ipsum in quo reprehenduntur, sed quoniam iure se fecisse dicunt, iuris est omnis ratio nobis explicanda. quod diuiditur in duas partes primas, naturam atque legem, et utriusque generis uis in diuinum et humanum ius est distributa, quorum aequitatis est unum, alterum religionis. aequitatis autem uis est duplex, cuius altera directa et ueri et iusti et ut dicitur aequi et boni ratione defenditur, altera ad uicissitudinem referendae gratiae pertinet, quod in beneficio gratia, in iniuria ultio nominatur. atque haec communia sunt naturae atque legis, sed propria legis et ea quae scripta sunt et ea quae sine litteris aut gentium iure aut maiorum more retinentur. scriptorum autem priuatum aliud est, publicum aliud: publicum lex, senatusconsultum, foedus, priuatum tabulae, pactum conuentum, stipulatio. quae autem scripta non sunt, ea aut consuetudine aut conuentis hominum et quasi consensu obtinentur, atque etiam hoc in primis, ut nostros mores legesque tueamur quodammodo naturali iure praescriptum est. et quoniam breuiter aperti fontes sunt quasi quidam aequitatis, meditata nobis ad hoc causarum  genus esse debebunt ea quae dicenda erunt in orationibus de natura, de legibus, de more maiorum, de propulsanda iniuria, de ulciscenda, de omni parte iuris. si imprudenter aut necessitate aut casu quippiam fecerit quod non concederetur eis qui sua sponte et uoluntate fecissent, ad eius facti deprecationem ignoscendi petenda uenia est quae sumetur ex plerisque locis aequitatis. </paragraph>
  </page>
  <page id="31">
    <paragraph>expositum est ut potui breuissime de omni controuersiarum genere—nisi praeterea tu quid requiris.  c.f. illud equidem quod iam unum restare uideo, quale sit cum disceptatio uersatur in scriptis.  c.p. recte intellegis; eo enim exposito munus promissi omne confecero. sunt igitur ambigui duobus aduersariis praecepta communia. uterque enim hanc significationem qua utetur ipse dignam scriptoris prudentia esse defendet: uterque id quod aduersarius ex ambigue scripto intellegendum esse dicet aut absurdum aut inutile aut iniquum aut turpe esse defendet aut etiam discrepare cum ceteris scriptis uel aliorum uel maxime si poterit eiusdem; quamque defendet ipse eam rem et sententiam quemuis prudentem et iustum hominem si  ad integrum daretur scripturum fuisse, sed planius; eamque sententiam quam significari posse dicet nihil habere aut captionis aut uitii, contrariam autem si probarint, fore ut multa uitia, stulta, iniqua, contraria consequantur. cum autem aliud scriptor sensisse uidetur et aliud scripsisse, qui scripto nitetur, eum re exposita recitatione uti oportebit, deinde instare aduersario, iterare, renouare, interrogare num aut scriptum neget aut contra factum infitietur; post iudicem ad uim scripti uocet. hac confirmatione usus amplificet rem lege laudanda audaciamque confutet eius qui, cum palam contra fecerit idque fateatur, adsit tamen factumque defendat. deinde infirmet defensionem: cum aduersarius aliud uoluisse, [aliud sensisse] scriptorem, aliud scripsisse dicat, non esse ferendum a quoquam potius latoris sensum quam a lege explicari: cur ita scripserit si ita non senserit? cur, cum ea quae plane scripta sint neglexerit, quae nusquam scripta sint proferat? cur prudentissimos in scribendo uiros summae stultitiae putet esse damnandos? quid impedierit scriptorem quo minus exciperet illud quod aduersarius tamquam si exceptum esset ita dicit se  secutum? utetur exemplis eis quibus idem scriptor aut, si id non poterit, quibus alii quod excipiendum putarint exceperint. quaerenda etiam ratio est, si qua poterit inueniri, quare non sit exceptum; aut iniqua lex aut inutilis futura dicetur, aut alia causa obtemperandi, alia abrogandi: dissentire aduersarii uocem atque legis. deinde amplificandi causa de conseruandis legibus, de periculo rerum publicarum atque priuatarum cum aliis locis, tum in perorando maxime grauiter erit uehementerque dicendum. </paragraph>
  </page>
  <page id="32">
    <paragraph>ille autem qui se sententia legis uoluntateque defendet, in consilio atque in mente scriptoris, non in uerbis ac litteris uim legis positam esse defendet, quodque nihil exceperit in lege laudabit, ne diuerticula peccatis darentur atque ut ex facto cuiusque iudex legis mentem interpretaretur. deinde erit utendum exemplis in quibus omnis aequitas perturbetur si uerbis legum ac non sententiis pareatur. deinde genus eiusmodi calliditatis et calumniae retrahatur in odium iudicis cum quadam inuidiosa querela. et si incidet imprudentiae causa quae non ad delictum sed ad casum necessitatemue pertineat, quod genus paullo ante attigimus, erit eisdem aequi tatis sententiis contra acerbitatem uerborum deprecandum. sin scripta inter se dissentient, tanta series artis est et sic inter se sunt pleraque connexa et apta, ut quae paullo ante praecepta dedimus ambigui quaeque proxime sententiae et scripti, eadem ad hoc genus causae tertium transferantur. nam quibus locis in ambiguo defendimus eam significationem quae nos adiuuat, eisdem in contrariis legibus nostra lex defendenda est. deinde est efficiendum ut alterius scripti sententiam, alterius uerba defendamus. ita quae modo de scripto sententiaque praecepta sunt, eadem huc omnia transferemus.  expositae sunt tibi omnes oratoriae partitiones, quae quidem e media illa nostra academia effloruerunt; neque sine ea aut inueniri aut intellegi aut tractari possunt; nam et partiri ipsum et definire et ambigui partitiones diuidere et argumentorum locos nosse et argumentationem ipsam concludere, et uidere quae sumenda in argumentando sint quidque ex eis quae sumpta sunt efficiatur, et uera a falsis, uerisimilia ab incredibilibus diiudicare et distinguere aut male sumpta aut male conclusa reprehendere, et eadem uel anguste disserere, ut dialectici qui appellantur, uel, ut oratorem decet,  late exprimere illius exercitationis et subtiliter disputandi et copiose dicendi artis est. de bonis uero rebus et malis, aequis, iniquis, utilibus, inutilibus, honestis, turpibus quam potest habere orator sine illis maximarum rerum artibus facultatem aut copiam? quare haec tibi sint, mi cicero, quae exposui, quasi indicia fontium illorum: ad quos si nobis eisdem ducibus aliisue perueneris, tum et haec ipsa melius et multo maiora alia cognosces. </paragraph>
  </page>
  <page id="33">
    <paragraph>c.f. ego uero, ac magno quidem studio, mi pater; multisque ex tuis praeclarissimis muneribus nullum maius exspecto. </paragraph>
  </page>
</document>
