<?xml version="1.0"?>
<document>
  <author>marcus tullius cicero</author>
  <title>in catilinam</title>
  <source>http://latin.packhum.org/</source>
  <page id="0">
    <paragraph>oratio qua l. catilinam emisit in senatu habita  quo usque tandem abutere, catilina, patientia nostra? quam diu etiam furor iste tuus nos eludet? quem ad finem sese effrenata iactabit audacia? nihilne te nocturnum praesidium palati, nihil urbis uigiliae, nihil timor populi, nihil concursus bonorum omnium, nihil hic munitissimus habendi senatus locus, nihil horum ora uoltusque mouerunt? patere tua consilia non sentis, constrictam iam horum omnium scientia teneri coniurationem tuam non uides? quid proxima, quid superiore nocte egeris, ubi fueris, quos conuocaueris, quid consili ceperis quem nostrum ignorare arbitraris? o tempora, o mores! senatus haec intellegit, consul uidet; hic tamen uiuit. uiuit? immo uero etiam in senatum uenit, fit publici consili particeps, notat et designat oculis ad caedem unum quemque nostrum. nos autem fortes uiri satis facere rei publicae uidemur, si istius furorem ac tela uitamus. ad mortem te, catilina, duci iussu consulis iam pridem oportebat, in te conferri pestem quam tu in nos omnis iam diu machinaris. an uero uir amplissimus, p. scipio, pontifex maximus, ti. gracchum mediocriter labefactantem statum rei publicae  priuatus interfecit: catilinam orbem terrae caede atque incendiis uastare cupientem nos consules perferemus? nam illa nimis antiqua praetereo, quod c. seruilius ahala sp. maelium nouis rebus studentem manu sua occidit. fuit, fuit ista quondam in hac re publica uirtus ut uiri fortes acrioribus suppliciis ciuem perniciosum quam acerbissimum hostem coercerent. habemus senatus consultum in te, catilina, uehemens et graue, non deest rei publicae consilium neque auctoritas huius ordinis: nos, nos, dico aperte, consules desumus. decreuit quondam senatus uti l. opimius consul uideret ne quid res publica detrimenti caperet: nox nulla intercessit: interfectus est propter quasdam seditionum suspiciones c. gracchus, clarissimo patre, auo, maioribus, occisus est cum liberis m. fuluius consularis. simili senatus consulto c. mario et l. ualerio consulibus est permissa res publica: num unum diem postea l. saturninum tribunum plebis et c. seruilium praetorem mors ac rei publicae poena remorata est? at uero nos uicesimum iam diem patimur hebescere aciem horum auctoritatis. habemus enim eius modi senatus consultum, uerum inclusum in tabulis, tamquam in uagina reconditum, quo ex senatus consulto confestim te interfectum esse, catilina, conuenit. uiuis, et uiuis non ad deponendam, sed ad confirmandam audaciam. cupio, patres conscripti, me esse clementem, cupio in tantis rei publicae periculis non dissolutum uideri, sed iam me ipse inertiae nequitiaeque condemno. castra sunt in italia contra populum romanum in etruriae faucibus conlocata, crescit in dies singulos  hostium numerus; eorum autem castrorum imperatorem ducemque hostium intra moenia atque adeo in senatu uidetis intestinam aliquam cotidie perniciem rei publicae molientem. si te iam, catilina, comprehendi, si interfici iussero, credo, erit uerendum mihi ne non hoc potius omnes boni serius a me quam quisquam crudelius factum esse dicat. uerum ego hoc quod iam pridem factum esse oportuit certa de causa nondum adducor ut faciam. tum denique interficiere, cum iam nemo tam improbus, tam perditus, tam tui similis inueniri poterit qui id non iure factum esse fateatur. quam diu quisquam erit qui te defendere audeat, uiues, et uiues ita ut nunc uiuis, multis meis et firmis praesidiis obsessus ne commouere te contra rem publicam possis. multorum te etiam oculi et aures non sentientem, sicut adhuc fecerunt, speculabuntur atque custodient.  etenim quid est, catilina, quod iam amplius exspectes, si neque nox tenebris obscurare coetus nefarios nec priuata domus parietibus continere uoces coniurationis tuae potest, si inlustrantur, si erumpunt omnia? muta iam istam mentem, mihi crede, obliuiscere caedis atque incendiorum. teneris undique; luce sunt clariora nobis tua consilia omnia, quae iam mecum licet recognoscas. meministine me ante diem  xii  kalendas nouembris dicere in senatu fore in armis certo die, qui dies futurus esset ante diem  ui kal. nouembris, c. manlium, audaciae satellitem atque administrum tuae? num me fefellit, catilina, non modo res tanta tam atrox tamque incredibilis, uerum, id quod multo magis est admirandum, dies? dixi ego idem in  senatu caedem te optimatium contulisse in ante diem  u kalendas nouembris, tum cum multi principes ciuitatis roma non tam sui conseruandi quam tuorum consiliorum reprimendorum causa profugerunt. num infitiari potes te illo ipso die meis praesidiis, mea diligentia circumclusum commouere te contra rem publicam non potuisse, cum tu discessu ceterorum nostra tamen qui remansissemus caede contentum te esse dicebas? quid? cum te praeneste kalendis ipsis nouembribus occupaturum nocturno impetu esse confideres, sensistin illam coloniam meo iussu meis praesidiis, custodiis, uigiliis esse munitam? nihil agis, nihil moliris, nihil cogitas quod &lt;non&gt; ego non modo audiam sed etiam uideam planeque sentiam. recognosce mecum tandem noctem illam superiorem; iam intelleges multo me uigilare acrius ad salutem quam te ad perniciem rei publicae. dico te priore nocte uenisse inter falcarios&#x2014;non agam obscure&#x2014;in m. laecae domum; conuenisse eodem compluris eiusdem amentiae scelerisque socios. num negare audes? quid taces? conuincam, si negas. uideo enim esse hic in senatu quosdam qui tecum una fuerunt. o di immortales! ubinam gentium sumus? quam rem publicam habemus? in qua urbe uiuimus? hic, hic sunt in nostro numero, patres conscripti, in hoc orbis terrae sanctissimo grauissimoque consilio, qui de nostro omnium interitu, qui de huius urbis atque adeo de orbis terrarum exitio cogitent. hos ego uideo consul et de re publica sententiam rogo, et quos ferro trucidari oportebat, eos nondum uoce uolnero! fuisti igitur apud laecam illa  nocte, catilina, distribuisti partis italiae, statuisti quo quemque proficisci placeret, delegisti quos romae relinqueres, quos tecum educeres, discripsisti urbis partis ad incendia, confirmasti te ipsum iam esse exiturum, dixisti paulum tibi esse etiam nunc morae, quod ego uiuerem. reperti sunt duo equites romani qui te ista cura liberarent et se illa ipsa nocte paulo ante lucem me in meo lecto interfecturos esse pollicerentur. haec ego omnia uixdum etiam coetu uestro dimisso comperi; domum meam maioribus praesidiis muniui atque firmaui, exclusi eos quos tu ad me salutatum mane miseras, cum illi ipsi uenissent quos ego iam multis ac summis uiris ad me id temporis uenturos esse praedixeram.  quae cum ita sint, catilina, perge quo coepisti: egredere aliquando ex urbe; patent portae; proficiscere. nimium diu te imperatorem tua illa manliana castra desiderant. educ tecum etiam omnis tuos, si minus, quam plurimos; purga urbem. magno me metu liberaueris, modo inter me atque te murus intersit. nobiscum uersari iam diutius non potes; non feram, non patiar, non sinam. magna dis immortalibus habenda est atque huic ipsi ioui statori, antiquissimo custodi huius urbis, gratia, quod hanc tam taetram, tam horribilem tamque infestam rei publicae pestem totiens iam effugimus. non est saepius in uno homine summa salus periclitanda rei publicae. quam diu mihi consuli designato, catilina, insidiatus es, non publico me praesidio, sed priuata diligentia defendi. cum proximis comitiis consularibus me consulem in campo et competitores tuos interficere uoluisti, compressi conatus tuos nefarios amicorum praesidio et copiis nullo tumultu publice concitato; denique, quotiens cumque me petisti, per me tibi obstiti, quamquam uidebam perniciem meam cum magna calamitate rei publicae esse coniunctam. nunc iam aperte rem publicam uniuersam petis, templa deorum immortalium, tecta urbis, uitam omnium ciuium, italiam totam ad exitium et uastitatem uocas. qua re, quoniam id quod est primum, et quod huius imperi disciplinaeque maiorum proprium est, facere nondum audeo, faciam id quod est ad seueritatem lenius, ad communem salutem utilius. nam si te interfici iussero, residebit in re publica reliqua coniuratorum manus; sin tu, quod te iam dudum hortor, exieris, exhaurietur ex urbe tuorum comitum magna et perniciosa sentina rei publicae. quid est, catilina? num dubitas id me imperante facere quod iam tua sponte faciebas? exire ex urbe iubet consul hostem. interrogas me, num in exsilium? non iubeo, sed, si me consulis, suadeo. quid est enim, catilina, quod te iam in hac urbe delectare possit? in qua nemo est extra istam coniurationem perditorum hominum qui te non metuat, nemo qui non oderit. quae nota domesticae turpitudinis non inusta uitae tuae est? quod priuatarum rerum dedecus non haeret in fama? quae libido ab oculis, quod facinus a manibus umquam tuis, quod flagitium a toto corpore afuit? cui tu adulescentulo quem corruptelarum inlecebris inretisses non aut ad audaciam ferrum aut ad libidinem facem praetulisti? quid uero? nuper cum morte superioris uxoris nouis nuptiis locum uacuefecisses, nonne etiam alio incredibili scelere hoc scelus cumulauisti? quod ego praetermitto et facile patior sileri, ne in hac ciuitate tanti facinoris immanitas aut exstitisse aut non uindicata  esse uideatur. praetermitto ruinas fortunarum tuarum quas omnis proximis idibus tibi impendere senties: ad illa uenio quae non ad priuatam ignominiam uitiorum tuorum, non ad domesticam tuam difficultatem ac turpitudinem, sed ad summam rem publicam atque ad omnium nostrum uitam salutemque pertinent. potestne tibi haec lux, catilina, aut huius caeli spiritus esse iucundus, cum scias esse horum neminem qui nesciat te pridie kalendas ianuarias lepido et tullo consulibus stetisse in comitio cum telo, manum consulum et principum ciuitatis interficiendorum causa parauisse, sceleri ac furori tuo non mentem aliquam aut timorem tuum sed fortunam populi romani obstitisse? ac iam illa omitto&#x2014;neque enim sunt aut obscura aut non multa commissa postea&#x2014;quotiens tu me designatum, quotiens uero consulem interficere conatus es! quot ego tuas petitiones ita coniectas ut uitari posse non uiderentur parua quadam declinatione et, ut aiunt, corpore effugi! nihil agis, nihil adsequeris, neque tamen conari ac uelle desistis. quotiens iam tibi extorta est ista sica de manibus, quotiens excidit casu aliquo et elapsa est! quae quidem quibus abs te initiata sacris ac deuota sit nescio, quod eam necesse putas esse in consulis corpore defigere. nunc uero quae tua est ista uita? sic enim iam tecum loquar, non ut odio permotus esse uidear, quo debeo, sed ut misericordia, quae tibi nulla debetur. uenisti paulo ante in senatum. quis te ex hac tanta frequentia, tot ex tuis amicis ac necessariis salutauit? si hoc post hominum memoriam contigit nemini, uocis  exspectas contumeliam, cum sis grauissimo iudicio taciturnitatis oppressus? quid, quod aduentu tuo ista subsellia uacuefacta sunt, quod omnes consulares qui tibi persaepe ad caedem constituti fuerunt, simul atque adsedisti, partem istam subselliorum nudam atque inanem reliquerunt, quo tandem animo tibi ferendum putas? serui mehercule mei si me isto pacto metuerent ut te metuunt omnes ciues tui, domum meam relinquendam putarem: tu tibi urbem non arbitraris? et si me meis ciuibus iniuria suspectum tam grauiter atque offensum uiderem, carere me aspectu ciuium quam infestis omnium oculis conspici mallem: tu, cum conscientia scelerum tuorum agnoscas odium omnium iustum et iam diu tibi debitum, dubitas quorum mentis sensusque uolneras, eorum aspectum praesentiamque uitare? si te parentes timerent atque odissent tui neque eos ratione ulla placare posses, ut opinor, ab eorum oculis aliquo concederes. nunc te patria, quae communis est parens omnium nostrum, odit ac metuit et iam diu nihil te iudicat nisi de parricidio suo cogitare: huius tu neque auctoritatem uerebere nec iudicium sequere nec uim pertimesces? quae tecum, catilina, sic agit et quodam modo tacita loquitur: 'nullum iam aliquot annis facinus exstitit nisi per te, nullum flagitium sine te; tibi uni multorum ciuium neces, tibi uexatio direptioque sociorum impunita fuit ac libera; tu non solum ad neglegendas leges et quaestiones uerum etiam ad euertendas perfringendasque ualuisti. superiora illa, quamquam ferenda non fuerunt, tamen ut potui tuli; nunc uero me totam esse in metu propter unum te, quicquid increpuerit, catilinam timeri, nullum uideri contra me consilium iniri posse quod  a tuo scelere abhorreat, non est ferendum. quam ob rem discede atque hunc mihi timorem eripe; si est uerus, ne opprimar, sin falsus, ut tandem aliquando timere desinam.' haec si tecum, ut dixi, patria loquatur, nonne impetrare debeat, etiam si uim adhibere non possit? quid, quod tu te in custodiam dedisti, quod uitandae suspicionis causa ad m'. lepidum te habitare uelle dixisti? a quo non receptus etiam ad me uenire ausus es, atque ut domi meae te adseruarem rogasti. cum a me quoque id responsum tulisses, me nullo modo posse isdem parietibus tuto esse tecum, quia magno in periculo essem quod isdem moenibus contineremur, ad q. metellum praetorem uenisti. a quo repudiatus ad sodalem tuum, uirum optimum, m. metellum demigrasti, quem tu uidelicet et ad custodiendum te diligentissimum et ad suspicandum sagacissimum et ad uindicandum fortissimum fore putasti. sed quam longe uidetur a carcere atque a uinculis abesse debere qui se ipse iam dignum custodia iudicarit? quae cum ita sint, catilina, dubitas, si emori aequo animo non potes, abire in aliquas terras et uitam istam multis suppliciis iustis debitisque ereptam fugae solitudinique mandare?  'refer' inquis 'ad senatum'; id enim postulas et, si hic ordo placere sibi decreuerit te ire in exsilium, obtemperaturum te esse dicis. non referam, id quod abhorret a meis moribus, et tamen faciam ut intellegas quid hi de te sentiant. egredere ex urbe, catilina, libera rem publicam metu, in exsilium, si hanc uocem exspectas, proficiscere. quid est? ecquid attendis, ecquid animaduertis horum silen tium? patiuntur, tacent. quid exspectas auctoritatem loquentium, quorum uoluntatem tacitorum perspicis? at si hoc idem huic adulescenti optimo p. sestio, si fortissimo uiro m. marcello dixissem, iam mihi consuli hoc ipso in templo senatus iure optimo uim et manus intulisset. de te autem, catilina, cum quiescunt, probant, cum patiuntur, decernunt, cum tacent, clamant, neque hi solum quorum tibi auctoritas est uidelicet cara, uita uilissima, sed etiam illi equites romani, honestissimi atque optimi uiri, ceterique fortissimi ciues qui circumstant senatum, quorum tu et frequentiam uidere et studia perspicere et uoces paulo ante exaudire potuisti. quorum ego uix abs te iam diu manus ac tela contineo, eosdem facile adducam ut te haec quae uastare iam pridem studes relinquentem usque ad portas prosequantur.  quamquam quid loquor? te ut ulla res frangat, tu ut umquam te corrigas, tu ut ullam fugam meditere, tu ut ullum exsilium cogites? utinam tibi istam mentem di immortales duint! tametsi uideo, si mea uoce perterritus ire in exsilium animum induxeris, quanta tempestas inuidiae nobis, si minus in praesens tempus recenti memoria scelerum tuorum, at in posteritatem impendeat. sed est tanti, dum modo tua ista sit priuata calamitas et a rei publicae periculis seiungatur. sed tu ut uitiis tuis commoueare, ut legum poenas pertimescas, ut temporibus rei publicae cedas non est postulandum. neque enim is es, catilina, ut te aut pudor a turpitudine aut metus a periculo aut ratio a furore reuocarit. quam ob rem, ut saepe iam dixi, proficiscere ac, si mihi inimico, ut praedicas, tuo conflare uis  inuidiam, recta perge in exsilium; uix feram sermones hominum, si id feceris, uix molem istius inuidiae, si in exsilium iussu consulis iueris, sustinebo. sin autem seruire meae laudi et gloriae mauis, egredere cum importuna sceleratorum manu, confer te ad manlium, concita perditos ciuis, secerne te a bonis, infer patriae bellum, exsulta impio latrocinio, ut a me non eiectus ad alienos, sed inuitatus ad tuos isse uidearis. quamquam quid ego te inuitem, a quo iam sciam esse praemissos qui tibi ad forum aurelium praestolarentur armati, cui sciam pactam et constitutam cum manlio diem, a quo etiam aquilam illam argenteam quam tibi ac tuis omnibus confido perniciosam ac funestam futuram, cui domi tuae sacrarium sceleratum constitutum fuit, sciam esse praemissam? tu ut illa carere diutius possis quam uenerari ad caedem proficiscens solebas, a cuius altaribus saepe istam impiam dexteram ad necem ciuium transtulisti? ibis tandem aliquando quo te iam pridem tua ista cupiditas effrenata ac furiosa rapiebat; neque enim tibi haec res adfert dolorem, sed quandam incredibilem uoluptatem. ad hanc te amentiam natura peperit, uoluntas exercuit, fortuna seruauit. numquam tu non modo otium sed ne bellum quidem nisi nefarium concupisti. nactus es ex perditis atque ab omni non modo fortuna uerum etiam spe derelictis conflatam improborum manum. hic tu qua laetitia perfruere, quibus gaudiis exsultabis, quanta in uoluptate bacchabere, cum in tanto numero tuorum neque audies uirum bonum quemquam neque uidebis! ad huius uitae studium meditati illi sunt qui feruntur labores tui, iacere humi non solum ad obsidendum stuprum uerum  etiam ad facinus obeundum, uigilare non solum insidiantem somno maritorum uerum etiam bonis otiosorum. habes ubi ostentes tuam illam praeclaram patientiam famis, frigoris, inopiae rerum omnium quibus te breui tempore confectum esse senties. tantum profeci, cum te a consulatu reppuli, ut exsul potius temptare quam consul uexare rem publicam posses, atque ut id quod esset a te scelerate susceptum latrocinium potius quam bellum nominaretur.  nunc, ut a me, patres conscripti, quandam prope iustam patriae querimoniam detester ac deprecer, percipite, quaeso, diligenter quae dicam, et ea penitus animis uestris mentibusque mandate. etenim si mecum patria, quae mihi uita mea multo est carior, si cuncta italia, si omnis res publica loquatur: 'm. tulli, quid agis? tune eum quem esse hostem comperisti, quem ducem belli futurum uides, quem exspectari imperatorem in castris hostium sentis, auctorem sceleris, principem coniurationis, euocatorem seruorum et ciuium perditorum, exire patiere, ut abs te non emissus ex urbe, sed immissus in urbem esse uideatur? nonne hunc in uincla duci, non ad mortem rapi, non summo supplicio mactari imperabis? quid tandem te impedit? mosne maiorum? at persaepe etiam priuati in hac re publica perniciosos ciuis morte multarunt. an leges quae de ciuium romanorum supplicio rogatae sunt? at numquam in hac urbe qui a re publica defecerunt ciuium iura tenuerunt. an inuidiam posteritatis times? praeclaram uero populo romano refers gratiam qui te, hominem per te cognitum, nulla commendatione maiorum tam mature ad summum imperium per omnis honorum gradus extulit, si propter  inuidiam aut alicuius periculi metum salutem ciuium tuorum neglegis. sed si quis est inuidiae metus, non est uehementius seueritatis ac fortitudinis inuidia quam inertiae ac nequitiae pertimescenda. an, cum bello uastabitur italia, uexabuntur urbes, tecta ardebunt, tum te non existimas inuidiae incendio conflagraturum?' his ego sanctissimis rei publicae uocibus et eorum hominum qui hoc idem sentiunt mentibus pauca respondebo. ego, si hoc optimum factu iudicarem, patres conscripti, catilinam morte multari, unius usuram horae gladiatori isti ad uiuendum non dedissem. etenim si summi uiri et clarissimi ciues saturnini et gracchorum et flacci et superiorum complurium sanguine non modo se non contaminarunt sed etiam honestarunt, certe uerendum mihi non erat ne quid hoc parricida ciuium interfecto inuidiae mihi in posteritatem redundaret. quod si ea mihi maxime impenderet, tamen hoc animo fui semper ut inuidiam uirtute partam gloriam, non inuidiam putarem. quamquam non nulli sunt in hoc ordine qui aut ea quae imminent non uideant aut ea quae uident dissimulent; qui spem catilinae mollibus sententiis aluerunt coniurationemque nascentem non credendo conroborauerunt; quorum auctoritate multi non solum improbi uerum etiam imperiti, si in hunc animaduertissem, crudeliter et regie factum esse dicerent. nunc intellego, si iste, quo intendit, in manliana castra peruenerit, neminem tam stultum fore qui non uideat coniurationem esse factam, neminem tam improbum qui non fateatur. hoc autem uno interfecto intellego hanc rei publicae pestem paulisper reprimi, non in perpetuum comprimi posse. quod si sese  eiecerit secumque suos eduxerit et eodem ceteros undique conlectos naufragos adgregarit, exstinguetur atque delebitur non modo haec tam adulta rei publicae pestis uerum etiam stirps ac semen malorum omnium. etenim iam diu, patres conscripti, in his periculis coniurationis insidiisque uersamur, sed nescio quo pacto omnium scelerum ac ueteris furoris et audaciae maturitas in nostri consulatus tempus erupit. nunc si ex tanto latrocinio iste unus tolletur, uidebimur fortasse ad breue quoddam tempus cura et metu esse releuati, periculum autem residebit et erit inclusum penitus in uenis atque in uisceribus rei publicae. ut saepe homines aegri morbo graui, cum aestu febrique iactantur, si aquam gelidam biberunt, primo releuari uidentur, deinde multo grauius uehementiusque adflictantur, sic hic morbus qui est in re publica releuatus istius poena uehementius reliquis uiuis ingrauescet. qua re secedant improbi, secernant se a bonis, unum in locum congregentur, muro denique, quod saepe iam dixi, secernantur a nobis; desinant insidiari domi suae consuli, circumstare tribunal praetoris urbani, obsidere cum gladiis curiam, malleolos et faces ad inflammandam urbem comparare; sit denique inscriptum in fronte unius cuiusque quid de re publica sentiat. polliceor hoc uobis, patres conscripti, tantam in nobis consulibus fore diligentiam, tantam in uobis auctoritatem, tantam in equitibus romanis uirtutem, tantam in omnibus bonis consensionem ut catilinae profectione omnia patefacta, inlustrata, oppressa, uindicata esse uideatis.  hisce ominibus, catilina, cum summa rei publicae salute, cum tua peste ac pernicie cumque eorum exitio qui se tecum omni scelere parricidioque iunxerunt, proficiscere  ad impium bellum ac nefarium. tu, iuppiter, qui isdem quibus haec urbs auspiciis a romulo es constitutus, quem statorem huius urbis atque imperi uere nominamus, hunc et huius socios a tuis ceterisque templis, a tectis urbis ac moenibus, a uita fortunisque ciuium omnium arcebis et homines bonorum inimicos, hostis patriae, latrones italiae scelerum foedere inter se ac nefaria societate coniunctos aeternis suppliciis uiuos mortuosque mactabis. </paragraph>
  </page>
  <page id="1">
    <paragraph>in l. catilinam oratio secunda habita ad populum  tandem aliquando, quirites, l. catilinam, furentem audacia, scelus anhelantem, pestem patriae nefarie molientem, uobis atque huic urbi ferro flammaque minitantem ex urbe uel eiecimus uel emisimus uel ipsum egredientem uerbis prosecuti sumus. abiit, excessit, euasit, erupit. nulla iam pernicies a monstro illo atque prodigio moenibus ipsis intra moenia comparabitur. atque hunc quidem unum huius belli domestici ducem sine controuersia uicimus. non enim iam inter latera nostra sica illa uersabitur, non in campo, non in foro, non in curia, non denique intra domesticos parietes pertimescemus. loco ille motus est, cum est ex urbe depulsus. palam iam cum hoste nullo impediente bellum iustum geremus. sine dubio perdidimus hominem magnificeque uicimus, cum illum ex occultis insidiis in apertum latrocinium coniecimus. quod uero non cruentum mucronem, ut uoluit, extulit, quod uiuis nobis egressus est, quod ei ferrum e manibus extorsimus, quod incolumis ciuis, quod stantem urbem reliquit, quanto tandem illum maerore esse adflictum et profligatum putatis? iacet ille nunc prostratus, quirites, et se perculsum atque abiectum esse sentit et retorquet oculos profecto saepe ad  hanc urbem quam e suis faucibus ereptam esse luget: quae quidem mihi laetari uidetur, quod tantam pestem euomuerit forasque proiecerit.  ac si quis est talis qualis esse omnis oportebat, qui in hoc ipso in quo exsultat et triumphat oratio mea me uehementer accuset, quod tam capitalem hostem non comprehenderim potius quam emiserim, non est ista mea culpa, quirites, sed temporum. interfectum esse l. catilinam et grauissimo supplicio adfectum iam pridem oportebat, idque a me et mos maiorum et huius imperi seueritas et res publica postulabat. sed quam multos fuisse putatis qui quae ego deferrem non crederent, quam multos qui propter stultitiam non putarent, quam multos qui etiam defenderent, quam multos qui propter improbitatem fauerent? ac si illo sublato depelli a uobis omne periculum iudicarem, iam pridem ego l. catilinam non modo inuidiae meae uerum etiam uitae periculo sustulissem. sed cum uiderem, ne uobis quidem omnibus etiam tum re probata si illum, ut erat meritus, morte multassem, fore ut eius socios inuidia oppressus persequi non possem, rem huc deduxi ut tum palam pugnare possetis cum hostem aperte uideretis. quem quidem ego hostem, quirites, quam uehementer foris esse timendum putem, licet hinc intellegatis, quod etiam illud moleste fero quod ex urbe parum comitatus exierit. utinam ille omnis secum suas copias eduxisset! tongilium mihi eduxit quem amare in praetexta coeperat, publicium  et minucium quorum aes alienum contractum in popina nullum rei publicae motum adferre poterat: reliquit quos uiros, quanto aere alieno, quam ualentis, quam nobilis! itaque ego illum exercitum prae gallicanis legionibus et hoc dilectu quem in agro piceno et gallico q. metellus habuit, et his copiis quae a nobis cotidie comparantur, magno opere contemno, conlectum ex senibus desperatis, ex agresti luxuria, ex rusticis decoctoribus, ex eis qui uadimonia deserere quam illum exercitum maluerunt; quibus ego non modo si aciem exercitus nostri, uerum etiam si edictum praetoris ostendero, concident. hos quos uideo uolitare in foro, quos stare ad curiam, quos etiam in senatum uenire, qui nitent unguentis, qui fulgent purpura, mallem secum suos milites eduxisset: qui si hic permanent, mementote non tam exercitum illum esse nobis quam hos qui exercitum deseruerunt pertimescendos. atque hoc etiam sunt timendi magis quod quid cogitent me scire sentiunt neque tamen permouentur. uideo cui sit apulia attributa, quis habeat etruriam, quis agrum picenum, quis gallicum, quis sibi has urbanas insidias caedis atque incendiorum depoposcerit. omnia superioris noctis consilia ad me perlata esse sentiunt; patefeci in senatu hesterno die; catilina ipse pertimuit, profugit: hi quid exspectant? ne illi uehementer errant, si illam meam pristinam lenitatem perpetuam sperant futuram.  quod exspectaui, iam sum adsecutus ut uos omnes factam esse aperte coniurationem contra rem publicam uideretis; nisi uero si quis est qui catilinae similis cum catilina sentire non putet. non est iam lenitati locus; seueritatem res ipsa flagitat. unum etiam nunc concedam: exeant, proficiscantur, ne patiantur desiderio sui catilinam miserum  tabescere. demonstrabo iter: aurelia uia profectus est; si accelerare uolent, ad uesperam consequentur. o fortunatam rem publicam, si quidem hanc sentinam urbis eiecerit! uno me hercule catilina exhausto leuata mihi et recreata res publica uidetur. quid enim mali aut sceleris fingi aut cogitari potest quod non ille conceperit? quis tota italia ueneficus, quis gladiator, quis latro, quis sicarius, quis parricida, quis testamentorum subiector, quis circumscriptor, quis ganeo, quis nepos, quis adulter, quae mulier infamis, quis corruptor iuuentutis, quis corruptus, quis perditus inueniri potest qui se cum catilina non familiarissime uixisse fateatur? quae caedes per hosce annos sine illo facta est, quod nefarium stuprum non per illum? iam uero quae tanta umquam in ullo iuuentutis inlecebra fuit quanta in illo? qui alios ipse amabat turpissime, aliorum amori flagitiosissime seruiebat, aliis fructum libidinum, aliis mortem parentum non modo impellendo uerum etiam adiuuando pollicebatur. nunc uero quam subito non solum ex urbe uerum etiam ex agris ingentem numerum perditorum hominum conlegerat! nemo non modo romae sed ne ullo quidem in angulo totius italiae oppressus aere alieno fuit quem non ad hoc incredibile sceleris foedus asciuerit. atque ut eius diuersa studia in dissimili ratione perspicere possitis, nemo est in ludo gladiatorio paulo ad facinus audacior qui se non intimum catilinae esse fateatur, nemo in scaena leuior et nequior qui se non eiusdem prope sodalem fuisse commemoret. atque idem tamen stuprorum et scelerum exercitatione adsuefactus frigore et fame et siti et uigiliis perferendis fortis ab istis praedicabatur, cum industriae subsidia atque instrumenta uirtutis in libidine audaciaque consumeret. hunc  uero si secuti erunt sui comites, si ex urbe exierint desperatorum hominum flagitiosi greges, o nos beatos, o rem publicam fortunatum, o praeclaram laudem consulatus mei! non enim iam sunt mediocres hominum libidines, non humanae et tolerandae audaciae; nihil cogitant nisi caedem, nisi incendia, nisi rapinas. patrimonia sua profuderunt, fortunas suas obligauerunt; res eos iam pridem, fides nuper deficere coepit: eadem tamen illa quae erat in abundantia libido permanet. quod si in uino et alea comissationes solum et scorta quaererent, essent illi quidem desperandi, sed tamen essent ferendi: hoc uero quis ferre possit, inertis homines fortissimis uiris insidiari, stultissimos prudentissimis, ebrios sobriis, dormientis uigilantibus? qui mihi accubantes in conuiuiis, complexi mulieres impudicas, uino languidi, conferti cibo, sertis redimiti, unguentis obliti, debilitati stupris eructant sermonibus suis caedem bonorum atque urbis incendia. quibus ego confido impendere fatum aliquod et poenam iam diu improbitati, nequitiae, sceleri, libidini debitam aut instare iam plane aut certe appropinquare. quos si meus consulatus, quoniam sanare non potest, sustulerit, non breue nescio quod tempus sed multa saecula propagarit rei publicae. nulla enim est natio quam pertimescamus, nullus rex qui bellum populo romano facere possit. omnia sunt externa unius uirtute terra marique pacata: domesticum bellum manet, intus insidiae sunt, intus inclusum periculum est, intus est hostis. cum luxuria nobis, cum amentia, cum scelere certandum est. huic ego me bello ducem profiteor, quirites; suscipio inimicitias hominum perditorum; quae sanari poterunt quacumque ratione sanabo, quae resecanda erunt non patiar ad perniciem ciuitatis manere. proinde aut exeant aut quiescant  aut, si et in urbe et in eadem mente permanent, ea quae merentur exspectent.  at etiam sunt qui dicant, quirites, a me eiectum esse catilinam. quod ego si uerbo adsequi possem, istos ipsos eicerem qui haec loquuntur. homo enim uidelicet timidus aut etiam permodestus uocem consulis ferre non potuit; simul atque ire in exsilium iussus est, paruit. quin hesterno die, cum domi meae paene interfectus essem, senatum in aedem iouis statoris conuocaui, rem omnem ad patres conscriptos detuli. quo cum catilina uenisset, quis eum senator appellauit, quis salutauit, quis denique ita aspexit ut perditum ciuem ac non potius ut importunissimum hostem? quin etiam principes eius ordinis partem illam subselliorum ad quam ille accesserat nudam atque inanem reliquerunt. hic ego uehemens ille consul qui uerbo ciuis in exsilium eicio quaesiui a catilina in nocturno conuentu ad m. laecam fuisset necne. cum ille homo audacissimus conscientia conuictus primo reticuisset, patefeci cetera: quid ea nocte egisset, ubi fuisset, quid in proximam constituisset, quem ad modum esset ei ratio totius belli descripta edocui. cum haesitaret, cum teneretur, quaesiui quid dubitaret proficisci eo quo iam pridem pararet, cum arma, cum securis, cum fascis, cum tubas, cum signa militaria, cum aquilam illam argenteam cui ille etiam sacrarium domi suae fecerat scirem esse praemissam. in exsilium eiciebam quem iam ingressum esse in bellum uideram? etenim, credo, manlius iste centurio  qui in agro faesulano castra posuit bellum populo romano suo nomine indixit, et illa castra nunc non catilinam ducem exspectant, et ille eiectus in exsilium se massiliam, ut aiunt, non in haec castra confert. o condicionem miseram non modo administrandae uerum etiam conseruandae rei publicae! nunc si l. catilina consiliis, laboribus, periculis meis circumclusus ac debilitatus subito pertimuerit, sententiam mutauerit, deseruerit suos, consilium belli faciendi abiecerit, et ex hoc cursu sceleris ac belli iter ad fugam atque in exsilium conuerterit, non ille a me spoliatus armis audaciae, non obstupefactus ac perterritus mea diligentia, non de spe conatuque depulsus, sed indemnatus innocens in exsilium eiectus a consule ui et minis esse dicetur: et erunt qui illum, si hoc fecerit, non improbum sed miserum, me non diligentissimum consulem sed crudelissimum tyrannum existimari uelint! est mihi tanti, quirites, huius inuidiae falsae atque iniquae tempestatem subire, dum modo a uobis huius horribilis belli ac nefarii periculum depellatur. dicatur sane eiectus esse a me, dum modo eat in exsilium. sed mihi credite, non est iturus. numquam ego ab dis immortalibus optabo, quirites, inuidiae meae releuandae causa ut l. catilinam ducere exercitum hostium atque in armis uolitare audiatis, sed triduo tamen audietis; multoque magis illud timeo ne mihi sit inuidiosum aliquando quod illum emiserim potius quam quod eiecerim. sed cum sint homines qui illum, cum profectus sit, eiectum esse dicant, idem, si interfectus esset, quid dicerent? quamquam isti qui catilinam massiliam ire dictitant non tam hoc queruntur quam uerentur. nemo est istorum tam misericors qui illum non ad manlium quam ad massiliensis ire malit.  ille autem, si me hercule hoc quod agit numquam antea cogitasset, tamen latrocinantem se interfici mallet quam exsulem uiuere. nunc uero, cum ei nihil adhuc praeter ipsius uoluntatem cogitationemque acciderit, nisi quod uiuis nobis roma profectus est, optemus potius ut eat in exsilium quam queramur.  sed cur tam diu de uno hoste loquimur et de eo hoste qui iam fatetur se esse hostem, et quem, quia, quod semper uolui, murus interest, non timeo: de his qui dissimulant, qui romae remanent, qui nobiscum sunt nihil dicimus? quos quidem ego, si ullo modo fieri possit, non tam ulcisci studeo quam sanare sibi ipsos, placare rei publicae, neque id qua re fieri non possit, si iam me audire uolent, intellego. exponam enim uobis, quirites, ex quibus generibus hominum istae copiae comparentur; deinde singulis medicinam consili atque orationis meae, si quam potero, adferam. unum genus est eorum qui magno in aere alieno maiores etiam possessiones habent quarum amore adducti dissolui nullo modo possunt. horum hominum species est honestissima &#x2014;sunt enim locupletes&#x2014;uoluntas uero et causa impudentissima. tu agris, tu aedificiis, tu argento, tu familia, tu rebus omnibus ornatus et copiosus sis, et dubites de possessione detrahere, adquirere ad fidem? quid enim exspectas? bellum? quid ergo? in uastatione omnium tuas possessiones sacrosanctas futuras putes? an tabulas nouas? errant qui istas a catilina exspectant: meo beneficio tabulae nouae proferuntur, uerum auctionariae; neque enim isti qui possessiones habent alia ratione ulla salui esse possunt. quod si maturius facere uoluissent neque, id quod stultissimum est, certare cum usuris fructibus praediorum, et locupletioribus his et melioribus ciuibus uteremur. sed hosce homines  minime puto pertimescendos, quod aut deduci de sententia possunt aut, si permanebunt, magis mihi uidentur uota facturi contra rem publicam quam arma laturi. alterum genus est eorum qui, quamquam premuntur aere alieno, dominationem tamen exspectant, rerum potiri uolunt, honores quos quieta re publica desperant perturbata se consequi posse arbitrantur. quibus hoc praecipiendum uidetur, unum scilicet et idem quod reliquis omnibus, ut desperent id quod conantur se consequi posse: primum omnium me ipsum uigilare, adesse, prouidere rei publicae; deinde magnos animos esse in bonis uiris, magnam concordiam &lt;ordinum&gt;, maximam multitudinem, magnas praeterea militum copias; deos denique immortalis huic inuicto populo, clarissimo imperio, pulcherrimae urbi contra tantam uim sceleris praesentis auxilium esse laturos. quod si iam sint id quod summo furore cupiunt adepti, num illi in cinere urbis et in sanguine ciuium, quae mente conscelerata ac nefaria concupiuerunt, consules se aut dictatores aut etiam reges sperant futuros? non uident id se cupere quod, si adepti sint, fugitiuo alicui aut gladiatori concedi sit necesse? tertium genus est aetate iam adfectum, sed tamen exercitatione robustum; quo ex genere iste est manlius cui nunc catilina succedit. hi sunt homines ex eis coloniis quas sulla constituit; quas ego uniuersas ciuium esse optimorum et fortissimorum uirorum sentio, sed tamen ei sunt coloni qui se &lt;in&gt; insperatis ac repentinis pecuniis sumptuosius insolentiusque iactarunt. hi dum aedificant tamquam beati, dum praediis lectis, familiis magnis, conui uiis apparatis delectantur, in tantum aes alienum inciderunt ut, si salui esse uelint, sulla sit eis ab inferis excitandus: qui etiam non nullos agrestis homines tenuis atque egentis in eandem illam spem rapinarum ueterum impulerunt. quos ego utrosque in eodem genere praedatorum direptorumque pono, sed eos hoc moneo, desinant furere ac proscriptiones et dictaturas cogitare. tantus enim illorum temporum dolor inustus est ciuitati ut iam ista non modo homines sed ne pecudes quidem mihi passurae esse uideantur. quartum genus est sane uarium et mixtum et turbulentum; qui iam pridem premuntur, qui numquam emergunt, qui partim inertia, partim male gerendo negotio, partim etiam sumptibus in uetere aere alieno uacillant, qui uadimoniis, iudiciis, proscriptione bonorum defetigati permulti et ex urbe et ex agris se in illa castra conferre dicuntur. hosce ego non tam milites acris quam infitiatores lentos esse arbitror. qui homines &lt;quam&gt; primum, si stare non possunt, conruant, sed ita ut non modo ciuitas sed ne uicini quidem proximi sentiant. nam illud non intellego quam ob rem, si uiuere honeste non possunt, perire turpiter uelint, aut cur minore dolore perituros se cum multis quam si soli pereant arbitrentur. quintum genus est parricidarum, sicariorum, denique omnium facinerosorum. quos ego a catilina non reuoco; nam neque ab eo diuelli possunt et pereant sane in latrocinio, quoniam sunt ita multi ut eos carcer capere non possit. postremum autem genus est non solum numero uerum etiam genere ipso atque uita quod proprium catilinae est, de eius dilectu, immo uero de complexu eius ac sinu; quos pexo capillo, nitidos, aut imberbis aut bene barbatos uidetis, manicatis et talaribus tunicis, uelis amictos,  non togis; quorum omnis industria uitae et uigilandi labor in antelucanis cenis expromitur. in his gregibus omnes aleatores, omnes adulteri, omnes impuri impudicique uersantur. hi pueri tam lepidi ac delicati non solum amare et amari neque saltare et cantare sed etiam sicas uibrare et spargere uenena didicerunt. qui nisi exeunt, nisi pereunt, etiam si catilina perierit, scitote hoc in re publica seminarium catilinarum futurum. uerum tamen quid sibi isti miseri uolunt? num suas secum mulierculas sunt in castra ducturi? quem ad modum autem illis carere poterunt, his praesertim iam noctibus? quo autem pacto illi appenninum atque illas pruinas ac niuis perferent? nisi idcirco se facilius hiemem toleraturos putant, quod nudi in conuiuiis saltare didicerunt.  o bellum magno opere pertimescendum, cum hanc sit habiturus catilina scortorum cohortem praetoriam! instruite nunc, quirites, contra has tam praeclaras catilinae copias uestra praesidia uestrosque exercitus. et primum gladiatori illi confecto et saucio consules imperatoresque uestros opponite; deinde contra illam naufragorum eiectam ac debilitatam manum florem totius italiae ac robur educite. iam uero urbes coloniarum ac municipiorum respondebunt catilinae tumulis siluestribus. neque ego ceteras copias, ornamenta, praesidia uestra cum illius latronis inopia atque egestate conferre debeo. sed si, omissis his rebus quibus nos suppeditamur, eget ille, senatu, equitibus romanis, urbe, aerario, uectigalibus, cuncta italia, prouinciis omnibus, exteris nationibus, si his rebus omissis causas ipsas quae inter se confligunt contendere uelimus, ex eo ipso quam ualde illi iaceant intellegere possumus. ex hac enim parte pudor pugnat, illinc petulantia; hinc pudicitia, illinc stuprum; hinc fides, illinc fraudatio; hinc pietas, illinc scelus;  hinc constantia, illinc furor; hinc honestas, illinc turpitudo; hinc continentia, illinc libido; hinc denique aequitas, temperantia, fortitudo, prudentia, uirtutes omnes certant cum iniquitate, luxuria, ignauia, temeritate, cum uitiis omnibus; postremo copia cum egestate, bona ratio cum perdita, mens sana cum amentia, bona denique spes cum omnium rerum desperatione confligit. in eius modi certamine ac proelio nonne, si hominum studia deficiant, di ipsi immortales cogant ab his praeclarissimis uirtutibus tot et tanta uitia superari? quae cum ita sint, quirites, uos, quem ad modum iam antea dixi, uestra tecta uigiliis custodiisque defendite; mihi ut urbi sine uestro metu ac sine ullo tumultu satis esset praesidi consultum atque prouisum est. coloni omnes municipesque uestri certiores a me facti de hac nocturna excursione catilinae facile urbis suas finisque defendent; gladiatores, quam sibi ille manum certissimam fore putauit, quamquam animo meliore sunt quam pars patriciorum, potestate tamen nostra continebuntur. q. metellus quem ego hoc prospiciens in agrum gallicum picenumque praemisi aut opprimet hominem aut eius omnis motus conatusque prohibebit. reliquis autem de rebus constituendis, maturandis, agendis iam ad senatum referemus, quem uocari uidetis.  nunc illos qui in urbe remanserunt atque adeo qui contra urbis salutem omniumque uestrum in urbe a catilina relicti sunt, quamquam sunt hostes, tamen, quia nati sunt ciues, monitos etiam atque etiam uolo. mea lenitas adhuc si cui solutior uisa est, hoc exspectauit ut id quod  latebat erumperet. quod reliquum est, iam non possum obliuisci meam hanc esse patriam, me horum esse consulem, mihi aut cum his uiuendum aut pro his esse moriendum. nullus est portis custos, nullus insidiator uiae: si qui exire uolunt, coniuere possum; qui uero se in urbe commouerit cuius ego non modo factum sed uel inceptum ullum conatumue contra patriam deprehendero, sentiet in hac urbe esse consules uigilantis, esse egregios magistratus, esse fortem senatum, esse arma, esse carcerem quem uindicem nefariorum ac manifestorum scelerum maiores nostri esse uoluerunt.  atque haec omnia sic agentur ut maximae res minimo motu, pericula summa nullo tumultu, bellum intestinum ac domesticum post hominum memoriam crudelissimum et maximum me uno togato duce et imperatore sedetur. quod ego sic administrabo, quirites, ut, si ullo modo fieri poterit, ne improbus quidem quisquam in hac urbe poenam sui sceleris sufferat. sed si uis manifestae audaciae, si impendens patriae periculum me necessario de hac animi lenitate deduxerit, illud profecto perficiam quod in tanto et tam insidioso bello uix optandum uidetur, ut neque bonus quisquam intereat paucorumque poena uos omnes salui esse possitis. quae quidem ego neque mea prudentia neque humanis consiliis fretus polliceor uobis, quirites, sed multis et non dubiis deorum immortalium significationibus, quibus ego ducibus in hanc spem sententiamque sum ingressus; qui iam non procul, ut quondam solebant, ab externo hoste atque longinquo, sed hic praesentes suo numine atque auxilio sua templa atque urbis tecta defen dunt. quos uos, quirites, precari, uenerari, implorare debetis ut, quam urbem pulcherrimam florentissimam potentissimamque esse uoluerunt, hanc omnibus hostium copiis terra marique superatis a perditissimorum ciuium nefario scelere defendant. </paragraph>
  </page>
  <page id="2">
    <paragraph>in l. catilinam oratio tertia habita ad populum  rem publicam, quirites, uitamque omnium uestrum, bona, fortunas, coniuges liberosque uestros atque hoc domicilium clarissimi imperi, fortunatissimam pulcherrimamque urbem, hodierno die deorum immortalium summo erga uos amore, laboribus, consiliis, periculis meis e flamma atque ferro ac paene ex faucibus fati ereptam et uobis conseruatam ac restitutam uidetis. et si non minus nobis iucundi atque inlustres sunt ei dies quibus conseruamur quam illi quibus nascimur, quod salutis certa laetitia est, nascendi incerta condicio et quod sine sensu nascimur, cum uoluptate seruamur, profecto, quoniam illum qui hanc urbem condidit ad deos immortalis beniuolentia famaque sustulimus, esse apud uos posterosque uestros in honore debebit is qui eandem hanc urbem conditam amplificatamque seruauit. nam toti urbi, templis, delubris, tectis ac moenibus subiectos prope iam ignis circumdatosque restinximus, idemque gladios in rem publicam destrictos rettudimus mucronesque eorum a iugulis uestris deiecimus. quae quoniam in senatu inlustrata, patefacta, comperta sunt per me, uobis iam exponam breuiter ut et quanta et quam manifesta et qua ratione inuestigata et comprehensa sint uos qui et ignoratis et exspectatis scire possitis.   principio, ut catilina paucis ante diebus erupit ex urbe, cum sceleris sui socios huiusce nefarii belli acerrimos duces romae reliquisset, semper uigilaui et prouidi, quirites, quem ad modum in tantis et tam absconditis insidiis salui esse possemus. nam tum cum ex urbe catilinam eiciebam&#x2014;non enim iam uereor huius uerbi inuidiam, cum illa magis sit timenda, quod uiuus exierit&#x2014;, sed tum cum illum exterminari uolebam, aut reliquam coniuratorum manum simul exituram aut eos qui restitissent infirmos sine illo ac debilis fore putabam. atque ego, ut uidi, quos maximo furore et scelere esse inflammatos sciebam, eos nobiscum esse et romae remansisse, in eo omnis dies noctesque consumpsi ut quid agerent, quid molirentur sentirem ac uiderem, ut, quoniam auribus uestris propter incredibilem magnitudinem sceleris minorem fidem faceret oratio mea, rem ita comprehenderem ut tum demum animis saluti uestrae prouideretis cum oculis maleficium ipsum uideretis. itaque ut comperi legatos allobrogum belli transalpini et tumultus gallici excitandi causa a p. lentulo esse sollicitatos, eosque in galliam ad suos ciuis eodemque itinere cum litteris mandatisque ad catilinam esse missos, comitemque eis adiunctum esse t. uolturcium, atque huic esse ad catilinam datas litteras, facultatem mihi oblatam putaui ut, quod erat difficillimum quodque ego semper optabam ab dis immortalibus, tota res non solum a me sed etiam a senatu et a uobis manifesto deprenderetur. itaque hesterno die l. flaccum et c. pomptinum praetores, fortissimos atque amantissimos rei publicae uiros, ad me uocaui, rem exposui, quid fieri placeret ostendi. illi au tem, qui omnia de re publica praeclara atque egregia sentirent, sine recusatione ac sine ulla mora negotium susceperunt et, cum aduesperasceret, occulte ad pontem muluium peruenerunt atque ibi in proximis uillis ita bipertito fuerunt ut tiberis inter eos et pons interesset. eodem autem et ipsi sine cuiusquam suspicione multos fortis uiros eduxerant, et ego ex praefectura reatina compluris delectos adulescentis quorum opera utor adsidue in rei publicae praesidio cum gladiis miseram. interim tertia fere uigilia exacta, cum iam pontem muluium magno comitatu legati allobroges ingredi inciperent unaque uolturcius, fit in eos impetus; ducuntur et ab illis gladii et a nostris. res praetoribus erat nota solis, ignorabatur a ceteris. tum interuentu pomptini atque flacci pugna quae erat commissa sedatur. litterae quaecumque erant in eo comitatu integris signis praetoribus traduntur; ipsi comprehensi ad me, cum iam dilucesceret, deducuntur. atque horum omnium scelerum improbissimum machinatorem, cimbrum gabinium, statim ad me nihil dum suspicantem uocaui; deinde item arcessitus est l. statilius et post eum cethegus; tardissime autem lentulus uenit, credo quod in litteris dandis praeter consuetudinem proxima nocte uigilarat. cum summis et clarissimis huius ciuitatis uiris qui audita re frequentes ad me mane conuenerant litteras a me prius aperiri quam ad senatum deferri placeret, ne, si nihil esset inuentum, temere a me tantus tumultus iniectus ciuitati uideretur, negaui me esse facturum ut de periculo publico non ad consilium publicum rem integram deferrem. etenim,  quirites, si ea quae erant ad me delata reperta non essent, tamen ego non arbitrabar in tantis rei publicae periculis esse mihi nimiam diligentiam pertimescendam. senatum frequentem celeriter, ut uidistis, coegi. atque interea statim admonitu allobrogum c. sulpicium praetorem, fortem uirum, misi qui ex aedibus cethegi si quid telorum esset efferret; ex quibus ille maximum sicarum numerum et gladiorum extulit. introduxi uolturcium sine gallis; fidem publicam iussu senatus dedi; hortatus sum ut ea quae sciret sine timore indicaret. tum ille dixit, cum uix se ex magno timore recreasset, a p. lentulo se habere ad catilinam mandata et litteras ut seruorum praesidio uteretur, ut ad urbem quam primum cum exercitu accederet; id autem eo consilio ut, cum urbem ex omnibus partibus quem ad modum descriptum distributumque erat incendissent caedemque infinitam ciuium fecissent, praesto esset ille qui et fugientis exciperet et se cum his urbanis ducibus coniungeret. introducti autem galli ius iurandum sibi et litteras a p. lentulo, cethego, statilio ad suam gentem datas esse dixerunt, atque ita sibi ab his et a l. cassio esse praescriptum ut equitatum in italiam quam primum mitterent; pedestris sibi copias non defuturas. lentulum autem sibi confirmasse ex fatis sibyllinis haruspicumque responsis se esse tertium illum cornelium ad quem regnum huius urbis atque imperium peruenire esset necesse: cinnam ante se et sullam fuisse. eundemque dixisse fatalem hunc annum esse ad interitum huius urbis atque imperi qui esset annus decimus post uirginum absolutionem, post capitoli autem incensionem uicesimus. hanc autem cethego cum ceteris controuersiam fuisse dixerunt quod lentulo  et aliis saturnalibus caedem fieri atque urbem incendi placeret, cethego nimium id longum uideretur. ac ne longum sit, quirites, tabellas proferri iussimus quae a quoque dicebantur datae. primo ostendimus cethego: signum cognouit. nos linum incidimus; legimus. erat scriptum ipsius manu allobrogum senatui et populo sese quae eorum legatis confirmasset facturum esse; orare ut item illi facerent quae sibi eorum legati recepissent. tum cethegus, qui paulo ante aliquid tamen de gladiis ac sicis quae apud ipsum erant deprehensa respondisset dixissetque se semper bonorum ferramentorum studiosum fuisse, recitatis litteris debilitatus atque abiectus conscientia repente conticuit. introductus statilius cognouit et signum et manum suam. recitatae sunt tabellae in eandem fere sententiam; confessus est. tum ostendi tabellas lentulo et quaesiui cognosceretne signum. adnuit. 'est uero' inquam 'notum quidem signum, imago aui tui, clarissimi uiri, qui amauit unice patriam et ciuis suos; quae quidem te a tanto scelere etiam muta reuocare debuit.' leguntur eadem ratione ad senatum allobrogum populumque litterae. si quid de his rebus dicere uellet, feci potestatem. atque ille primo quidem negauit; post autem aliquanto, toto iam indicio exposito atque edito, surrexit, quaesiuit a gallis quid sibi esset cum eis, quam ob rem domum suam uenissent, itemque a uolturcio. qui cum illi breuiter constanterque respondissent per quem ad eum quotiensque uenissent, quaesissentque ab eo nihilne secum esset de fatis sibyllinis locutus, tum ille subito scelere demens quanta conscientiae uis esset osten dit. nam, cum id posset infitiari, repente praeter opinionem omnium confessus est. ita eum non modo ingenium illud et dicendi exercitatio qua semper ualuit sed etiam propter uim sceleris manifesti atque deprehensi impudentia qua superabat omnis improbitasque defecit. uolturcius uero subito litteras proferri atque aperiri iubet quas sibi a lentulo ad catilinam datas esse dicebat. atque ibi uehementissime perturbatus lentulus tamen et signum et manum suam cognouit. erant autem sine nomine, sed ita: 'quis sim scies ex eo quem ad te misi. cura ut uir sis et cogita quem in locum sis progressus. uide ecquid tibi iam sit necesse et cura ut omnium tibi auxilia adiungas, etiam infimorum.' gabinius deinde introductus, cum primo impudenter respondere coepisset, ad extremum nihil ex eis quae galli insimulabant negauit. ac mihi quidem, quirites, cum illa certissima uisa sunt argumenta atque indicia sceleris, tabellae, signa, manus, denique unius cuiusque confessio, tum multo certiora illa, color, oculi, uoltus, taciturnitas. sic enim obstupuerant, sic terram intuebantur, sic furtim non numquam inter sese aspiciebant ut non iam ab aliis indicari sed indicare se ipsi uiderentur. indiciis expositis atque editis, quirites, senatum consului de summa re publica quid fieri placeret. dictae sunt a principibus acerrimae ac fortissimae sententiae, quas senatus sine ulla uarietate est secutus. et quoniam nondum est perscriptum senatus consultum, ex memoria uobis, quirites, quid senatus censuerit exponam. primum mihi gratiae uerbis amplissimis aguntur, quod uirtute, consilio, prouidentia mea res publica maximis periculis sit liberata. deinde l. flaccus et c. pomptinus  praetores, quod eorum opera forti fidelique usus essem, merito ac iure laudantur. atque etiam uiro forti, conlegae meo, laus impertitur, quod eos qui huius coniurationis participes fuissent a suis et a rei publicae consiliis remouisset. atque ita censuerunt ut p. lentulus, cum se praetura abdicasset, in custodiam traderetur; itemque uti c. cethegus, l. statilius, p. gabinius qui omnes praesentes erant in custodiam traderentur; atque idem hoc decretum est in l. cassium qui sibi procurationem incendendae urbis depoposcerat, in m. ceparium cui ad sollicitandos pastores apuliam attributam esse erat indicatum, in p. furium qui est ex eis colonis quos faesulas l. sulla deduxit, in q. annium chilonem qui una cum hoc furio semper erat in hac allobrogum sollicitatione uersatus, in p. umbrenum, libertinum hominem, a quo primum gallos ad gabinium perductos esse constabat. atque ea lenitate senatus est usus, quirites, ut ex tanta coniuratione tantaque hac multitudine domesticorum hostium nouem hominum perditissimorum poena re publica conseruata reliquorum mentis sanari posse arbitraretur. atque etiam supplicatio dis immortalibus pro singulari eorum merito meo nomine decreta est, quod mihi primum post hanc urbem conditam togato contigit, et his decreta uerbis est: 'quod urbem incendiis, caede ciuis, italiam bello liberassem.' quae supplicatio si cum ceteris supplicationibus conferatur, hoc interest, quod ceterae bene gesta, haec una conseruata re publica constituta est. atque illud quod faciendum primum fuit factum atque transactum est. nam p. lentulus, quamquam patefactis indiciis, confessionibus suis, iudicio senatus non modo praetoris ius  uerum etiam ciuis amiserat, tamen magistratu se abdicauit, ut quae religio c. mario, clarissimo uiro, non fuerat quo minus c. glauciam de quo nihil nominatim erat decretum praetorem occideret, ea nos religione in priuato p. lentulo puniendo liberaremur.  nunc quoniam, quirites, consceleratissimi periculosissimique belli nefarios duces captos iam et comprehensos tenetis, existimare debetis omnis catilinae copias, omnis spes atque opes his depulsis urbis periculis concidisse. quem quidem ego cum ex urbe pellebam, hoc prouidebam animo, quirites, remoto catilina non mihi esse p. lentuli somnum nec l. cassi adipes nec c. cethegi furiosam temeritatem pertimescendam. ille erat unus timendus ex istis omnibus, sed tam diu dum urbis moenibus continebatur. omnia norat, omnium aditus tenebat; appellare, temptare, sollicitare poterat, audebat. erat ei consilium ad facinus aptum, consilio autem neque lingua neque manus deerat. iam ad certas res conficiendas certos homines delectos ac descriptos habebat. neque uero, cum aliquid mandarat, confectum putabat: nihil erat quod non ipse obiret, occurreret, uigilaret, laboraret; frigus, sitim, famem ferre poterat. hunc ego hominem tam acrem, tam audacem, tam paratum, tam callidum, tam in scelere uigilantem, tam in perditis rebus diligentem nisi ex domesticis insidiis in castrense latrocinium compulissem&#x2014;dicam id quod sentio, quirites&#x2014;non facile hanc tantam molem mali a ceruicibus uestris depulissem. non ille nobis saturnalia constituisset, neque tanto ante exiti ac fati diem rei publicae denuntiauisset neque commisisset ut signum, ut litterae suae testes manifesti sceleris deprehenderentur. quae nunc illo absente sic gesta sunt ut  nullum in priuata domo furtum umquam sit tam palam inuentum quam haec in tota re publica coniuratio manifesto comprehensa est. quod si catilina in urbe ad hanc diem remansisset, quamquam, quoad fuit, omnibus eius consiliis occurri atque obstiti, tamen, ut leuissime dicam, dimicandum nobis cum illo fuisset, neque nos umquam, cum ille in urbe hostis esset, tantis periculis rem publicam tanta pace, tanto otio, tanto silentio liberassemus.  quamquam haec omnia, quirites, ita sunt a me administrata ut deorum immortalium nutu atque consilio et gesta et prouisa esse uideantur. idque cum coniectura consequi possumus, quod uix uidetur humani consili tantarum rerum gubernatio esse potuisse, tum uero ita praesentes his temporibus opem et auxilium nobis tulerunt ut eos paene oculis uidere possimus. nam ut illa omittam, uisas nocturno tempore ab occidente faces ardoremque caeli, ut fulminum iactus, ut terrae motus relinquam, ut omittam cetera quae tam multa nobis consulibus facta sunt ut haec quae nunc fiunt canere di immortales uiderentur, hoc certe, quirites, quod sum dicturus neque praetermittendum neque relinquendum est. nam profecto memoria tenetis cotta et torquato consulibus compluris in capitolio res de caelo esse percussas, cum et simulacra deorum depulsa sunt et statuae ueterum hominum deiectae et legum aera liquefacta et tactus etiam ille qui hanc urbem condidit romulus, quem inauratum in capitolio, paruum atque lactantem,  uberibus lupinis inhiantem fuisse meministis. quo quidem tempore cum haruspices ex tota etruria conuenissent, caedis atque incendia et legum interitum et bellum ciuile ac domesticum et totius urbis atque imperi occasum appropinquare dixerunt, nisi di immortales omni ratione placati suo numine prope fata ipsa flexissent. itaque illorum responsis tum et ludi per decem dies facti sunt neque res ulla quae ad placandos deos pertineret praetermissa est. idemque iusserunt simulacrum iouis facere maius et in excelso conlocare et contra atque antea fuerat ad orientem conuertere; ac se sperare dixerunt, si illud signum quod uidetis solis ortum et forum curiamque conspiceret, fore ut ea consilia quae clam essent inita contra salutem urbis atque imperi inlustrarentur ut a senatu populoque romano perspici possent. atque illud signum conlocandum consules illi locauerunt; sed tanta fuit operis tarditas ut neque superioribus consulibus neque nobis ante hodiernum diem conlocaretur. hic quis potest esse tam auersus a uero, tam praeceps, tam mente captus qui neget haec omnia quae uidemus praecipueque hanc urbem deorum immortalium nutu ac potestate administrari? etenim cum esset ita responsum, caedis, incendia, interitum rei publicae comparari, et ea per ciuis, quae tum propter magnitudinem scelerum non nullis incredibilia uidebantur, ea non modo cogitata a nefariis ciuibus uerum etiam suscepta esse sensistis. illud uero nonne ita praesens est ut nutu iouis optimi maximi factum esse uideatur, ut, cum hodierno die mane per forum meo iussu et coniurati et eorum indices in aedem concordiae ducerentur, eo ipso tempore signum statueretur? quo conlocato  atque ad uos senatumque conuerso omnia et senatus et uos quae erant contra salutem omnium cogitata inlustrata et patefacta uidistis. quo etiam maiore sunt isti odio supplicioque digni qui non solum uestris domiciliis atque tectis sed etiam deorum templis atque delubris sunt funestos ac nefarios ignis inferre conati. quibus ego si me restitisse dicam, nimium mihi sumam et non sim ferendus: ille, ille iuppiter restitit; ille capitolium, ille haec templa, ille cunctam urbem, ille uos omnis saluos esse uoluit. dis ego immortalibus ducibus hanc mentem uoluntatemque suscepi atque ad haec tanta indicia perueni. iam uero illa allobrogum sollicitatio, iam ab lentulo ceterisque domesticis hostibus tam dementer tantae res creditae et ignotis et barbaris commissaeque litterae numquam essent profecto, nisi ab dis immortalibus huic tantae audaciae consilium esset ereptum. quid uero? ut homines galli ex ciuitate male pacata, quae gens una restat quae bellum populo romano facere posse et non nolle uideatur, spem imperi ac rerum maximarum ultro sibi a patriciis hominibus oblatam neglegerent uestramque salutem suis opibus anteponerent, id non diuinitus esse factum putatis, praesertim qui nos non pugnando sed tacendo superare potuerunt?  quam ob rem, quirites, quoniam ad omnia puluinaria supplicatio decreta est, celebratote illos dies cum coniugibus ac liberis uestris. nam multi saepe honores dis immortalibus iusti habiti sunt ac debiti, sed profecto iustiores numquam. erepti enim estis ex crudelissimo ac miserrimo interitu, erepti sine caede, sine sanguine, sine exercitu, sine dimicatione; togati me uno togato duce et imperatore uicistis.  etenim recordamini, quirites, omnis ciuilis dissensiones, non solum eas quas audistis sed eas quas uosmet ipsi meministis atque uidistis. l. sulla p. sulpicium oppressit: c. marium, custodem huius urbis, multosque fortis uiros partim eiecit ex ciuitate, partim interemit. cn. octauius consul armis expulit ex urbe conlegam: omnis hic locus aceruis corporum et ciuium sanguine redundauit. superauit postea cinna cum mario: tum uero clarissimis uiris interfectis lumina ciuitatis exstincta sunt. ultus est huius uictoriae crudelitatem postea sulla: ne dici quidem opus est quanta deminutione ciuium et quanta calamitate rei publicae. dissensit m. lepidus a clarissimo et fortissimo uiro q. catulo: attulit non tam ipsius interitus rei publicae luctum quam ceterorum. [atque illae tamen omnes] dissensiones erant eius modi quae non ad delendam sed ad commutandam rem publicam pertinerent. non illi nullam esse rem publicam sed in ea quae esset se esse principes, neque hanc urbem conflagrare sed se in hac urbe florere uoluerunt. atque illae tamen omnes dissensiones, quarum nulla exitium rei publicae quaesiuit, eius modi fuerunt ut non reconciliatione concordiae sed internicione ciuium diiudicatae sint. in hoc autem uno post hominum memoriam maximo crudelissimoque bello, quale bellum nulla umquam barbaria cum sua gente gessit, quo in bello lex haec fuit a lentulo, catilina, cethego, cassio constituta ut omnes qui salua urbe salui esse possent in hostium numero ducerentur, ita me gessi, quirites, ut salui omnes conseruaremini, et, cum hostes uestri tantum ciuium superfuturum putassent quantum infinitae caedi restitisset, tantum  autem urbis quantum flamma obire non potuisset, et urbem et ciuis integros incolumisque seruaui. quibus pro tantis rebus, quirites, nullum ego a uobis praemium uirtutis, nullum insigne honoris, nullum monumentum laudis postulabo praeterquam huius diei memoriam sempiternam. in animis ego uestris omnis triumphos meos, omnia ornamenta honoris, monumenta gloriae, laudis insignia condi et conlocari uolo. nihil me mutum potest delectare, nihil tacitum, nihil denique eius modi quod etiam minus digni adsequi possint. memoria uestra, quirites, nostrae res alentur, sermonibus crescent, litterarum monumentis inueterascent et conroborabuntur; eandemque diem intellego, quam spero aeternam fore, propagatam esse et ad salutem urbis et ad memoriam consulatus mei, unoque tempore in hac re publica duos ciuis exstitisse quorum alter finis uestri imperi non terrae sed caeli regionibus terminaret, alter huius imperi domicilium sedisque seruaret. sed quoniam earum rerum quas ego gessi non eadem est fortuna atque condicio quae illorum qui externa bella gesserunt, quod mihi cum eis uiuendum est quos uici ac subegi, illi hostis aut interfectos aut oppressos reliquerunt, uestrum est, quirites, si ceteris facta sua recte prosunt, mihi mea ne quando obsint prouidere. mentes enim hominum audacissimorum sceleratae ac nefariae ne uobis nocere possent ego prouidi, ne mihi noceant uestrum est prouidere. quamquam, quirites, mihi quidem ipsi nihil ab istis iam noceri potest. magnum enim est in bonis praesidium quod mihi in perpetuum comparatum est, magna in re publica dignitas quae me semper tacita defendet, magna uis conscientiae quam qui neglegunt,  cum me uiolare uolent, se indicabunt. est enim nobis is animus, quirites, ut non modo nullius audaciae cedamus sed etiam omnis improbos ultro semper lacessamus. quod si omnis impetus domesticorum hostium depulsus a uobis se in me unum conuerterit, uobis erit uidendum, quirites, qua condicione posthac eos esse uelitis qui se pro salute uestra obtulerint inuidiae periculisque omnibus: mihi quidem ipsi quid est quod iam ad uitae fructum possit adquiri, cum praesertim neque in honore uestro neque in gloria uirtutis quicquam uideam altius quo mihi libeat ascendere? illud perficiam profecto, quirites, ut ea quae gessi in consulatu priuatus tuear atque ornem, ut, si qua est inuidia in conseruanda re publica suscepta, laedat inuidos, mihi ualeat ad gloriam. denique ita me in re publica tractabo ut meminerim semper quae gesserim, curemque ut ea uirtute non casu gesta esse uideantur. uos, quirites, quoniam iam est nox, uenerati iouem illum custodem huius urbis ac uestrum in uestra tecta discedite et ea, quamquam iam est periculum depulsum, tamen aeque ac priore nocte custodiis uigiliisque defendite. id ne uobis diutius faciendum sit atque ut in perpetua pace esse possitis prouidebo, quirites. </paragraph>
  </page>
  <page id="3">
    <paragraph>in l. catilinam oratio quarta habita in senatu  uideo, patres conscripti, in me omnium uestrum ora atque oculos esse conuersos, uideo uos non solum de uestro ac rei publicae uerum etiam, si id depulsum sit, de meo periculo esse sollicitos. est mihi iucunda in malis et grata in dolore uestra erga me uoluntas, sed eam per deos immortalis! deponite atque obliti salutis meae de uobis ac de uestris liberis cogitate. mihi si haec condicio consulatus data est ut omnis acerbitates, omnis dolores cruciatusque perferrem, feram non solum fortiter uerum etiam libenter, dum modo meis laboribus uobis populoque romano dignitas salusque pariatur. ego sum ille consul, patres conscripti, cui non forum in quo omnis aequitas continetur, non campus consularibus auspiciis consecratus, non curia, summum auxilium omnium gentium, non domus, commune perfugium, non lectus ad quietem datus, non denique haec sedes honoris umquam uacua mortis periculo atque insidiis fuit. ego multa tacui, multa pertuli, multa concessi, multa meo quodam dolore in uestro timore sanaui. nunc si hunc exitum consulatus mei di immortales esse uoluerunt ut uos populumque romanum ex caede miserrima, coniuges liberosque uestros uirginesque uestalis ex acerbissima uexatione, templa atque delubra, hanc pulcherrimam patriam omnium nostrum ex foedissima flamma, totam italiam ex bello et uastitate eriperem,  quaecumque mihi uni proponetur fortuna subeatur. etenim si p. lentulus suum nomen inductus a uatibus fatale ad perniciem rei publicae fore putauit, cur ego non laeter meum consulatum ad salutem populi romani prope fatalem exstitisse? qua re, patres conscripti, consulite uobis, prospicite patriae, conseruate uos, coniuges, liberos fortunasque uestras, populi romani nomen salutemque defendite; mihi parcere ac de me cogitare desinite. nam primum debeo sperare omnis deos qui huic urbi praesident pro eo mihi ac mereor relaturos esse gratiam; deinde, si quid obtigerit, aequo animo paratoque moriar. nam neque turpis mors forti uiro potest accidere neque immatura consulari nec misera sapienti. nec tamen ego sum ille ferreus qui fratris carissimi atque amantissimi praesentis maerore non mouear horumque omnium lacrimis a quibus me circumsessum uidetis. neque meam mentem non domum saepe reuocat exanimata uxor et abiecta metu filia et paruolus filius, quem mihi uidetur amplecti res publica tamquam obsidem consulatus mei, neque ille qui exspectans huius exitum diei stat in conspectu meo gener. moueor his rebus omnibus, sed in eam partem uti salui sint uobiscum omnes, etiam si me uis aliqua oppresserit, potius quam et illi et nos una rei publicae peste pereamus. qua re, patres conscripti, incumbite ad salutem rei publicae, circumspicite omnis procellas quae impendent nisi prouidetis. non ti. gracchus quod iterum tribunus plebis fieri uoluit, non c. gracchus quod agrarios concitare conatus est, non l. saturninus quod c. memmium occidit, in discrimen aliquod atque in uestrae seueritatis iudicium adducitur: tenentur ei qui ad urbis incendium, ad uestram  omnium caedem, ad catilinam accipiendum romae restiterunt, tenentur litterae, signa, manus, denique unius cuiusque confessio: sollicitantur allobroges, seruitia excitantur, catilina arcessitur, id est initum consilium ut interfectis omnibus nemo ne ad deplorandum quidem populi romani nomen atque ad lamentandam tanti imperi calamitatem relinquatur. haec omnia indices detulerunt, rei confessi sunt, uos multis iam iudiciis iudicauistis, primum quod mihi gratias egistis singularibus uerbis et mea uirtute atque diligentia perditorum hominum coniurationem patefactam esse decreuistis, deinde quod p. lentulum se abdicare praetura coegistis; tum quod eum et ceteros de quibus iudicastis in custodiam dandos censuistis, maximeque quod meo nomine supplicationem decreuistis, qui honos togato habitus ante me est nemini; postremo hesterno die praemia legatis allobrogum titoque uolturcio dedistis amplissima. quae sunt omnia eius modi ut ei qui in custodiam nominatim dati sunt sine ulla dubitatione a uobis damnati esse uideantur.  sed ego institui referre ad uos, patres conscripti, tamquam integrum, et de facto quid iudicetis et de poena quid censeatis. illa praedicam quae sunt consulis. ego magnum in re publica uersari furorem et noua quaedam misceri et concitari mala iam pridem uidebam, sed hanc tantam, tam exitiosam haberi coniurationem a ciuibus numquam putaui. nunc quicquid est, quocumque uestrae mentes inclinant atque sententiae, statuendum uobis ante noctem est. quantum facinus ad uos delatum sit uidetis. huic si paucos putatis adfinis esse, uehementer erratis. latius opinione disseminatum est hoc malum; manauit non solum per italiam uerum etiam transcendit alpis et obscure serpens multas iam prouincias occupauit. id op primi sustentando et prolatando nullo pacto potest; quacumque ratione placet celeriter uobis uindicandum est. uideo duas adhuc esse sententias, unam d. silani qui censet eos qui haec delere conati sunt morte esse multandos, alteram c. caesaris qui mortis poenam remouet, ceterorum suppliciorum omnis acerbitates amplectitur. uterque et pro sua dignitate et pro rerum magnitudine in summa seueritate uersatur. alter eos qui nos omnis, qui populum romanum uita priuare conati sunt, qui delere imperium, qui populi romani nomen exstinguere, punctum temporis frui uita et hoc communi spiritu non putat oportere atque hoc genus poenae saepe in improbos ciuis in hac re publica esse usurpatum recordatur. alter intellegit mortem a dis immortalibus non esse supplici causa constitutam, sed aut necessitatem naturae aut laborum ac miseriarum quietem. itaque eam sapientes numquam inuiti, fortes saepe etiam libenter oppetiuerunt. uincula uero et ea sempiterna certe ad singularem poenam nefarii sceleris inuenta sunt. municipiis dispertiri iubet. habere uidetur ista res iniquitatem, si imperare uelis, difficultatem, si rogare. decernatur tamen, si placet. ego enim suscipiam et, ut spero, reperiam qui id quod salutis omnium causa statueritis non putent esse suae dignitatis recusare. adiungit grauem poenam municipiis, si quis eorum uincula ruperit; horribilis custodias circumdat et dignas scelere hominum perditorum; sancit ne quis eorum poenam quos condemnat aut per senatum aut per populum leuare possit; eripit etiam spem quae sola hominem in miseriis consolari solet. bona praeterea publicari iubet; uitam solam relinquit nefariis hominibus: quam si eripuisset, multas uno dolore  animi atque corporis &lt;miserias&gt; et omnis scelerum poenas ademisset. itaque ut aliqua in uita formido improbis esset proposita, apud inferos eius modi quaedam illi antiqui supplicia impiis constituta esse uoluerunt, quod uidelicet intellegebant his remotis non esse mortem ipsam pertimescendam.  nunc, patres conscripti, ego mea uideo quid intersit. si eritis secuti sententiam c. caesaris, quoniam hanc is in re publica uiam quae popularis habetur secutus est, fortasse minus erunt hoc auctore et cognitore huiusce sententiae mihi populares impetus pertimescendi; sin illam alteram, nescio an amplius mihi negoti contrahatur. sed tamen meorum periculorum rationes utilitas rei publicae uincat. habemus enim a caesare, sicut ipsius dignitas et maiorum eius amplitudo postulabat, sententiam tamquam obsidem perpetuae in rem publicam uoluntatis. intellectum est quid interesset inter leuitatem contionatorum et animum uere popularem saluti populi consulentem. uideo de istis qui se popularis haberi uolunt abesse non neminem, ne de capite uidelicet ciuium romanorum sententiam ferat. is et nudius tertius in custodiam ciuis romanos dedit et supplicationem mihi decreuit et indices hesterno die maximis praemiis adfecit. iam hoc nemini dubium est qui reo custodiam, quaesitori gratulationem, indici praemium decrerit, quid de tota re et causa iudicarit. at uero c. caesar intellegit legem semproniam esse de ciuibus romanis constitutam; qui autem rei publicae sit hostis eum ciuem esse nullo modo posse: denique ipsum  latorem semproniae legis iussu populi poenas rei publicae dependisse. idem ipsum lentulum, largitorem et prodigum, non putat, cum de pernicie populi romani, exitio huius urbis tam acerbe, tam crudeliter cogitarit, etiam appellari posse popularem. itaque homo mitissimus atque lenissimus non dubitat p. lentulum aeternis tenebris uinculisque mandare et sancit in posterum ne quis huius supplicio leuando se iactare et in pernicie populi romani posthac popularis esse possit. adiungit etiam publicationem bonorum, ut omnis animi cruciatus et corporis etiam egestas ac mendicitas consequatur.  quam ob rem, siue hoc statueritis, dederitis mihi comitem ad contionem populo carum atque iucundum, siue silani sententiam sequi malueritis, facile me atque uos crudelitatis uituperatione populus romanus &lt;liberabit&gt;, atque obtinebo eam multo leniorem fuisse. quamquam, patres conscripti, quae potest esse in tanti sceleris immanitate punienda crudelitas? ego enim de meo sensu iudico. nam ita mihi salua re publica uobiscum perfrui liceat ut ego, quod in hac causa uehementior sum, non atrocitate animi moueor&#x2014;quis enim est me mitior?&#x2014;sed singulari quadam humanitate et misericordia. uideor enim mihi uidere hanc urbem, lucem orbis terrarum atque arcem omnium gentium, subito uno incendio concidentem. cerno animo sepulta in patria miseros atque insepultos aceruos ciuium, uersatur mihi ante oculos aspectus cethegi et furor in uestra caede bacchantis. cum uero mihi proposui regnantem lentulum, sicut ipse se ex fatis sperasse confessus est, purpuratum esse huic gabinium, cum exer citu uenisse catilinam, tum lamentationem matrum familias, tum fugam uirginum atque puerorum ac uexationem uirginum uestalium perhorresco, et, quia mihi uehementer haec uidentur misera atque miseranda, idcirco in eos qui ea perficere uoluerunt me seuerum uehementemque praebebo. etenim quaero, si quis pater familias, liberis suis a seruo interfectis, uxore occisa, incensa domo, supplicium de seruis &lt;non&gt; quam acerbissimum sumpserit, utrum is clemens ac misericors an inhumanissimus et crudelissimus esse uideatur? mihi uero importunus ac ferreus qui non dolore et cruciatu nocentis suum dolorem cruciatumque lenierit. sic nos in his hominibus qui nos, qui coniuges, qui liberos nostros trucidare uoluerunt, qui singulas unius cuiusque nostrum domos et hoc uniuersum rei publicae domicilium delere conati sunt, qui id egerunt ut gentem allobrogum in uestigiis huius urbis atque in cinere deflagrati imperi conlocarent, si uehementissimi fuerimus, misericordes habebimur; sin remissiores esse uoluerimus, summae nobis crudelitatis in patriae ciuiumque pernicie fama subeunda est. nisi uero cuipiam l. caesar, uir fortissimus et amantissimus rei publicae, crudelior nudius tertius uisus est, cum sororis suae, feminae lectissimae, uirum praesentem et audientem uita priuandum esse dixit, cum auum suum iussu consulis interfectum filiumque eius impuberem legatum a patre missum in carcere necatum esse dixit. quorum quod simile factum, quod initum delendae rei publicae consilium? largitionis uoluntas tum in re publica uersata est et partium quaedam  contentio. atque illo tempore huius auus lentuli, uir clarissimus, armatus gracchum est persecutus. ille etiam graue tum uolnus accepit, ne quid de summa rei publicae minueretur; hic ad euertenda fundamenta rei publicae gallos arcessit, seruitia concitat, catilinam uocat, attribuit nos trucidandos cethego et ceteros ciuis interficiendos gabinio, urbem inflammandam cassio, totam italiam uastandam diripiendamque catilinae. uereamini minus censeo ne in hoc scelere tam immani ac nefando aliquid seuerius statuisse uideamini: multo magis est uerendum ne remissione poenae crudeles in patriam quam ne seueritate animaduersionis nimis uehementes in acerbissimos hostis fuisse uideamur.  sed ea quae exaudio, patres conscripti, dissimulare non possum. iaciuntur enim uoces quae perueniunt ad auris meas eorum qui uereri uidentur ut habeam satis praesidi ad ea quae uos statueritis hodierno die transigenda. omnia et prouisa et parata et constituta sunt, patres conscripti, cum mea summa cura atque diligentia tum multo etiam maiore populi romani ad summum imperium retinendum et ad communis fortunas conseruandas uoluntate. omnes adsunt omnium ordinum homines, &lt;omnium generum,&gt; omnium denique aetatum; plenum est forum, plena templa circum forum, pleni omnes aditus huius templi ac loci. causa est enim post urbem conditam haec inuenta sola in qua omnes sentirent unum atque  idem praeter eos qui, cum sibi uiderent esse pereundum, cum omnibus potius quam soli perire uoluerunt. hosce ego homines excipio et secerno libenter, neque in improborum ciuium sed in acerbissimorum hostium numero habendos puto. ceteri uero, di immortales! qua frequentia, quo studio, qua uirtute ad communem salutem dignitatemque consentiunt! quid ego hic equites romanos commemorem? qui uobis ita summam ordinis consilique concedunt ut uobiscum de amore rei publicae certent; quos ex multorum annorum dissensione huius ordinis ad societatem concordiamque reuocatos hodiernus dies uobiscum atque haec causa coniungit. quam si coniunctionem in consulatu confirmatam meo perpetuam in re publica tenuerimus, confirmo uobis nullum posthac malum ciuile ac domesticum ad ullam rei publicae partem esse uenturum. pari studio defendendae rei publicae conuenisse uideo tribunos aerarios, fortissimos uiros; scribas item uniuersos quos, cum casu hic dies ad aerarium frequentasset, uideo ab exspectatione sortis ad salutem communem esse conuersos. omnis ingenuorum adest multitudo, etiam tenuissimorum. quis est enim cui non haec templa, aspectus urbis, possessio libertatis, lux denique haec ipsa et commune patriae solum cum sit carum tum uero dulce atque iucundum? operae pretium est, patres conscripti, libertinorum hominum studia cognoscere qui, sua uirtute fortunam huius ciuitatis consecuti, uere hanc suam patriam esse iudicant quam quidam hic nati, et summo nati loco, non patriam suam sed urbem hostium esse iudicauerunt. sed quid ego hosce ordines atque homines commemoro quos  priuatae fortunae, quos communis res publica, quos denique libertas ea quae dulcissima est ad salutem patriae defendendam excitauit? seruus est nemo, qui modo tolerabili condicione sit seruitutis, qui non audaciam ciuium perhorrescat, qui non haec stare cupiat, qui non quantum audet et quantum potest conferat ad salutem uoluntatis. qua re si quem uestrum forte commouet hoc quod auditum est, lenonem quendam lentuli concursare circum tabernas, pretio sperare sollicitari posse animos egentium atque imperitorum, est id quidem coeptum atque temptatum, sed nulli sunt inuenti tam aut fortuna miseri aut uoluntate perditi qui non illum ipsum sellae atque operis et quaestus cotidiani locum, qui non cubile ac lectulum suum, qui denique non cursum hunc otiosum uitae suae saluum esse uelint. multo uero maxima pars eorum qui in tabernis sunt, immo uero &#x2014;id enim potius est dicendum&#x2014;genus hoc uniuersum amantissimum est oti. etenim omne instrumentum, omnis opera atque quaestus frequentia ciuium sustentatur, alitur otio; quorum si quaestus occlusis tabernis minui solet, quid tandem incensis futurum fuit? quae cum ita sint, patres conscripti, uobis populi romani praesidia non desunt: uos ne populo romano deesse uideamini prouidete. habetis consulem ex plurimis periculis et insidiis atque ex media morte non ad uitam suam sed ad salutem uestram reseruatum. omnes ordines ad conseruandam rem publicam mente, uoluntate, uoce consentiunt. obsessa facibus et telis impiae coniurationis uobis supplex manus tendit patria communis, uobis se, uobis uitam omnium ciuium, uobis arcem et capitolium, uobis aras penatium, uobis illum ignem uestae sempiternum, uobis omnium deorum templa  atque delubra, uobis muros atque urbis tecta commendat. praeterea de uestra uita, de coniugum uestrarum atque liberorum anima, de fortunis omnium, de sedibus, de focis uestris hodierno die uobis iudicandum est. habetis ducem memorem uestri, oblitum sui, quae non semper facultas datur; habetis omnis ordines, omnis homines, uniuersum populum romanum, id quod in ciuili causa hodierno die primum uidemus, unum atque idem sentientem. cogitate quantis laboribus fundatum imperium, quanta uirtute stabilitam libertatem, quanta deorum benignitate auctas exaggeratasque fortunas una nox paene delerit. id ne umquam posthac non modo non confici sed ne cogitari quidem possit a ciuibus hodierno die prouidendum est. atque haec, non ut uos qui mihi studio paene praecurritis excitarem, locutus sum, sed ut mea uox quae debet esse in re publica princeps officio functa consulari uideretur.  nunc ante quam ad sententiam redeo, de me pauca dicam. ego, quanta manus est coniuratorum, quam uidetis esse permagnam, tantam me inimicorum multitudinem suscepisse uideo; sed eam turpem iudico et infirmam et abiectam. quod si aliquando alicuius furore et scelere concitata manus ista plus ualuerit quam uestra ac rei publicae dignitas, me tamen meorum factorum atque consiliorum numquam, patres conscripti, paenitebit. etenim mors, quam illi fortasse minitantur, omnibus est parata: uitae tantam laudem quanta uos me uestris decretis honestastis nemo est adsecutus; ceteris enim semper bene gesta, mihi uni conseruata re publica gratulationem decreuistis. sit scipio clarus ille cuius consilio atque uirtute hannibal in africam redire atque italia decedere coactus est, ornetur  alter eximia laude africanus qui duas urbis huic imperio infestissimas karthaginem numantiamque deleuit, habeatur uir egregius paulus ille cuius currum rex potentissimus quondam et nobilissimus perses honestauit, sit aeterna gloria marius qui bis italiam obsidione et metu seruitutis liberauit, anteponatur omnibus pompeius cuius res gestae atque uirtutes isdem quibus solis cursus regionibus ac terminis continentur: erit profecto inter horum laudes aliquid loci nostrae gloriae, nisi forte maius est patefacere nobis prouincias quo exire possimus quam curare ut etiam illi qui absunt habeant quo uictores reuertantur. quamquam est uno loco condicio melior externae uictoriae quam domesticae, quod hostes alienigenae aut oppressi seruiunt aut recepti beneficio se obligatos putant, qui autem ex numero ciuium dementia aliqua deprauati hostes patriae semel esse coeperunt, eos, cum a pernicie rei publicae reppuleris, nec ui coercere nec beneficio placare possis. qua re mihi cum perditis ciuibus aeternum bellum susceptum esse uideo. id ego uestro bonorumque omnium auxilio memoriaque tantorum periculorum, quae non modo in hoc populo qui seruatus est sed in omnium gentium sermonibus ac mentibus semper haerebit, a me atque a meis facile propulsari posse confido. neque ulla profecto tanta uis reperietur quae coniunctionem uestram equitumque romanorum et tantam conspirationem bonorum omnium confringere et labefactare possit.  quae cum ita sint, pro imperio, pro exercitu, pro prouincia quam neglexi, pro triumpho ceterisque laudis insignibus quae sunt a me propter urbis uestraeque salutis custodiam repudiata, pro clientelis hospitiisque prouincialibus quae tamen urbanis opibus non minore labore tueor  quam comparo, pro his igitur omnibus rebus, pro meis in uos singularibus studiis proque hac quam perspicitis ad conseruandam rem publicam diligentia nihil a uobis nisi huius temporis totiusque mei consulatus memoriam postulo: quae dum erit in uestris fixa mentibus, tutissimo me muro saeptum esse arbitrabor. quod si meam spem uis improborum fefellerit atque superauerit, commendo uobis paruum meum filium, cui profecto satis erit praesidi non solum ad salutem uerum etiam ad dignitatem, si eius qui haec omnia suo solius periculo conseruarit illum filium esse memineritis. quapropter de summa salute uestra populique romani, de uestris coniugibus ac liberis, de aris ac focis, de fanis atque templis, de totius urbis tectis ac sedibus, de imperio ac libertate, de salute italiae, de uniuersa re publica decernite diligenter, ut instituistis, ac fortiter. habetis eum consulem qui et parere uestris decretis non dubitet et ea quae statueritis, quoad uiuet, defendere et per se ipsum praestare possit. </paragraph>
  </page>
</document>
