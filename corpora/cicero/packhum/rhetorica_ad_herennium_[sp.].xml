<?xml version="1.0"?>
<document>
  <author>marcus tullius cicero</author>
  <title>rhetorica ad herennium [sp.]</title>
  <source>http://latin.packhum.org/</source>
  <page id="0">
    <paragraph>[m. tulli ciceronis] [ad herennium] [libri sex] liber primus  etsi [in] negotiis familiaribus i&lt;n&gt;pediti uix satis otium studio suppeditare possumus et id ipsum, quod datur otii, libentius in philosophia consumere consueuimus, tamen tua nos, gai herenni, uoluntas commouit, ut de ratione dicendi conscriberemus, ne aut tua causa noluisse aut fugisse nos laborem putares. et eo studiosius hoc negotium suscepimus, quod te non sine causa uelle cognoscere r&lt;h&gt;etoricam intell&lt;e&gt;gebamus: non enim in se parum fructus habet copia dicendi et commoditas orationis, si recta intell&lt;e&gt;gentia et definita animi moderatione gubernetur. quas ob res illa, quae graeci scriptores inanis a&lt;d&gt;rogantiae causa sibi a&lt;d&gt;sumpserunt, rel&lt;i&gt;quimus. nam illi, ne parum multa scisse uiderentur, ea conquisierunt, quae nihil a&lt;d&gt;tinebant, ut ars difficilior cognitu putaretur, nos autem ea, quae uidebantur ad rationem dicendi pertinere, sumpsimus. non enim spe quaestus aut gloria commoti uenimus ad scribendum, quemadmodum ceteri, sed ut industria nostra tuae morem geramus uoluntati. nunc, ne nimium longa sumatur oratio, de re  dicere incipiemus, [sed] si te unum illud monuerimus, artem sine a&lt;d&gt;siduitate dicendi non multum iuuare, ut intellegas hanc rationem praeceptionis ad exercitationem a&lt;d&gt;commodari oportere. </paragraph>
  </page>
  <page id="1">
    <paragraph>oratoris officium est de &lt;i&gt;is rebus posse dicere, quae res ad usum ciuilem moribus et legibus constitutae sunt, cum a&lt;d&gt;sensione auditorum, quoad eius fieri poterit.  tria genera sunt causarum, quae recipere debet orator: demonstratiuum, deliberatiuum, iudiciale.  demonstratiuum est, quod tribuitur in alicuius certae personae laudem uel uituperationem.  deliberatiuum est in consultatione, quod habet in se suasionem et dissuasionem.  iudiciale est, quod positum est in controuersia et quod habet accusationem aut petitionem cum defensione.  nunc quas res oratorem habere oporteat, docebimus, deinde quo modo has causas tractari conueniat, ostendemus.  oportet igitur esse in oratore inuentionem, dispositionem, elocutionem, memoriam, pronuntiationem.  inuentio est excogitatio rerum uerarum aut ueri similium, quae causam probabilem reddant.  dispositio est ordo et distributio rerum, quae demonstrat, quid quibus locis sit co&lt;n&gt;locandum.  elocutio est idoneorum uerborum et sententiarum ad inuentionem a&lt;d&gt;commodatio.  memoria est firma animi rerum et uerborum et dispositionis perceptio.   pronuntiatio est uocis, uultus, gestus moderatio cum uenustate.  haec omnia tribus rebus a&lt;d&gt;sequi poterimus: arte, imitatione, exercitatione.  ars est praeceptio, quae dat certam uiam rationemque dicendi. </paragraph>
  </page>
  <page id="2">
    <paragraph>imitatio est, qua i&lt;n&gt;pellimur cum diligenti ratione ut aliquorum similes in dicendo ualeamus esse.  exercitatio est a&lt;d&gt;siduus usus consuetudoque dicendi.  quoniam ergo demonstratum est, quas causas oratorem recipere quasque res habere conueniat, nunc, quemadmodum possit oratio ad rationem oratoris officii a&lt;d&gt;commodari, dicendum uidetur.  inuentio in sex partes orationis consumitur: in exordium, narrationem, diuisionem, confirmationem, confutationem, conclusionem.  exordium est principium orationis, per quod animus auditoris constituitur ad audiendum.  narratio est rerum gestarum aut proinde ut gestarum expositio.  diuisio est, per quam aperimus, quid conueniat, quid in controuersia sit, et per quam exponimus, quibus de rebus simus acturi.  confirmatio est nostrorum argumentorum expositio cum a&lt;d&gt;seueratione.  confutatio est contrariorum locorum dissolutio.  conclusio est artificiosus orationis terminus.   nunc, quoniam una cum oratoris officiis, quo res cognitu facilior esset, producti sumus, ut de orationis partibus loqueremur et eas ad inuentionis rationem a&lt;d&gt;commodaremus, de exordio primum dicendum uidetur.  causa posita, quo commodius exordiri possimus, genus causae est considerandum. genera causarum sunt qua&lt;t&gt;tuor: honestum, turpe, dubium, humile. </paragraph>
  </page>
  <page id="3">
    <paragraph>honestum causae genus putatur, cum aut id defendimus, quod ab omnibus defendendum uidetur, aut obpugnabimus, quod ab omnibus uidetur obpugnari debere ut pro uiro forti contra parricidam.  turpe genus intell&lt;e&gt;gitur, cum aut honesta res obpugnatur aut defenditur turpis.  dubium genus est, cum habet in se causa et honestatis et turpitudinis partem.  humile genus est, cum contempta res a&lt;d&gt;fertur.  cum haec ita sint, conueniet exordiorum rationem ad causae genus a&lt;d&gt;commodari. exordiorum duo sunt genera: principium, quod graece prohemium appellatur, et insinuatio, quae epodos nominatur.  principium est, cum statim auditoris animum nobis idoneum reddimus ad audiendum. id ita sumitur, ut attentos, ut dociles, ut beniuolos auditores habere possimus.  si genus causae dubium habebimus, a beniuolentia principium constituemus, ne quid illa turpitudinis pars nobis obesse possit.  sin humile genus erit causae, faciemus attentos.  sin turpe causae genus erit, insinuatione utendum  est, de qua posterius dicemus, nisi quid nacti erimus, qua re aduersarios criminando beniuolentiam captare possimus.  sin honestum genus causae erit, licebit recte uel uti uel non uti principio. si uti uolemus, aut id oportebit ostendere, qua re causa sit honesta, aut breuiter, quibus de rebus simus dicturi, exponere. sin principio uti nolemus, ab lege, ab scriptura, aut ab aliquo nostrae causae adiumento principium capere oportebit. quoniam igitur docilem, beniuolum, attentum auditorem habere uolumus, quo modo quidque effici possit, aperiemus. </paragraph>
  </page>
  <page id="4">
    <paragraph>dociles auditores habere poterimus, si summam causae breuiter exponemus et si attentos eos faciemus; nam docilis est, qui attente uult audire.  attentos habebimus, si pollicebimur nos de rebus magnis, nouis, inusitatis uerba facturos aut de &lt;i&gt;is, quae ad rem p. pertineant, aut ad eos ipsos, qui audient, aut ad deorum i&lt;n&gt;mortalium religionem; et si rogabimus, ut attente audiant; et si numero exponemus res, quibus de rebus dicturi sumus.  beniuolos auditores facere qua&lt;t&gt;tuor modis possumus: ab nostra, ab aduersariorum nostrorum, ab auditorum persona, et ab rebus ipsis.  ab nostra persona beniuolentiam contrahemus, si nostrum officium sine a&lt;d&gt;rogantia laudabimus, atque in rem p. quales fuerimus aut in parentes aut in amicos aut in eos, qui audiunt * * * aliquid referemus,  dum haec omnia ad eam ipsam rem, qua de agitur, sint a&lt;d&gt;commodata. item si nostra incommoda proferemus, inopiam, solitudinem, calamitatem; et si orabimus, ut nobis sint auxilio et simul ostendemus nos in aliis noluisse spem habere.  ab aduersariorum persona beniuolentia captabitur, si eos in odium, in inuidiam, in contemptionem adducemus.  in odium rapiemus, si quid eorum spurce, superbe, perfidiose, crudeliter, confidenter, malitiose, flagitiose factum proferemus.  in inuidiam trahemus, si uim, si potentiam, si factionem, diuitias, incontinentiam, nobilitatem, clientelas, hospitium, sodalitatem, a&lt;d&gt;finitates aduersariorum proferemus, et his adiumentis magis quam ueritati eos confidere aperiemus. </paragraph>
  </page>
  <page id="5">
    <paragraph>in contemptionem adducemus, si inertiam ignauiam, desidiam luxuriam aduersariorum proferemus.  ab auditorum persona beniuolentia colligitur, si res eorum fortiter, sapienter, mansuete, magnifice iudicatas proferemus; et si, quae de &lt;i&gt;is existimatio, quae iudicii expectatio sit, aperiemus.  ab rebus ipsis beniuolum efficiemus auditorem, si nostram causam laudando extollemus, aduersariorum per contemptionem deprimemus. deinceps de insinuatione aperiendum est.  tria sunt tempora, quibus principio uti non pos sumus, quae diligenter sunt consideranda: aut cum turpem causam habemus, hoc est, cum ipsa res animum auditoris a nobis alienat; aut cum animus auditoris persuasus esse uidetur ab &lt;i&gt;is, qui ante contra dixerunt; aut cum defessus est eos audiendo, qui ante dixerunt.  si causa turpitudinem habebit, exordiri poterimus his rationibus: rem, hominem spectari oportere; non placere nobis ipsis, quae facta dicantur ab aduersariis, et esse indigna aut nefaria; deinde cum diu rem auxerimus, nihil simile a nobis factum ostendemus; aut aliquorum iudicium de simili causa aut de eadem aut de minore aut de maiore proferemus, deinde ad nostram causam pedetemptim accedemus et similitudinem conferemus. item si negabimus nos de aduersariis aut de aliqua re dicturos, et tamen occulte dicemus interiectione uerborum.  si persuasus auditor fuerit, id est, si oratio aduersariorum fecerit fidem auditoribus&#x2014;neque enim non facile scire poterimus, quoniam non sumus nescii, quibus rebus fides fieri soleat&#x2014;ergo si fidem factam putabimus, his nos rebus insinuabimus ad causam: de eo, quod aduersarii firmissimum sibi adiumentum putarint, primum nos dicturos pollicebimur; ab aduersarii dicto exordiemur, et ab eo maxime, quod ille nuperrime dixerit; dubitatione utemur quid potissi mum dicamus aut quo&lt;i&gt; loco primum respondeamus, cum admiratione. </paragraph>
  </page>
  <page id="6">
    <paragraph>si defessi erint audiendo, ab aliqua re, quae risum mouere possit, ab apologo, fabula uere&lt;i&gt; simili, imitatione deprauata, inuersione, ambiguo, suspicione, inrisione, stultitia, exuperatione, collectione, litterarum mutatione, praete&lt;r&gt; expectatione&lt;m&gt;, similitudine, nouitate, historia, uersu, ab alicuius interpellatione aut adrisione; si promiserimus aliter ac parati fuerimus, nos esse dicturos, nos non eodem modo, ut ceteri soleant, uerba facturos; quid alii soleant, quid nos facturi sumus, breuiter exponemus.  inter insinuationem et principium hoc interest. principium eius modi debet esse, ut statim apertis rationibus, quibus praescripsimus, aut beniuolum aut attentum aut docilem faciamus auditorem: at insinuatio eiusmodi debet esse, ut occulte per dissimulationem eadem illa omnia conficiamus, ut ad eandem commoditatem in dicendi opere uenire possimus. uerum hae tres utilitates tametsi in tota oratione sunt conparandae, hoc est, ut auditores sese perpetuo nobis  adtentos, dociles, beniuolos praebeant, tamen id per exordium causae maxime conparandum est. nunc, ne quando uitioso exordio utamur, quae uitia uitanda sint, docebo.  exordienda causa seruandum est, ut lenis sit sermo et usitata uerborum consuetudo, ut non adparata uideatur oratio esse.  uitiosum exordium est, quod in plures causas potest adcommodari, quod uulgare dicitur.  item uitiosum est, quo nihilo minus aduersarius potest uti, quod commune appellatur; item illud, quo aduersarius ex contrario poterit uti. </paragraph>
  </page>
  <page id="7">
    <paragraph>item uitiosum est, quod nimium apparatis uerbis conpositum est aut nimium longum est; et quod non ex ipsa causa natum uideatur, ut proprie cohaereat cum narratione; et quod neque beniuolum neque docilem neque adtentum facit auditorem. de exordio satis erit dictum: deinceps ad narrationem transeamus.  narrationum tria sunt genera.  unum est, cum exponimus rem gestam et unum quidque trahimus ad utilitatem nostram uincendi causa, quod pertinet ad eas causas, de quibus iudicium futurum est.  alterum genus est narrationis, quod intercurrit nonnumquam aut fidei aut criminationis aut transitionis aut alicuius apparationis causa.   tertium genus est id, quod a causa ciuili remotum est, in quo tamen exerceri conuenit, quo commodius illas superiores narrationes in causis tractare possimus. eius narrationis duo sunt genera: unum quod in negotiis, alterum quod in personis positum est.  id, quod in negotiorum expositione positum est, tres habet partes: fabulam, historiam, argumentum.  fabula est, quae neque ueras neque ueri similes continet res, ut eae sunt, quae tragoedis traditae sunt.  historia est gesta res, sed ab aetatis nostrae memoria remota.  argumentum est ficta res, quae tamen fieri potuit, uelut argumenta com&lt;o&gt;ediarum.  illud genus narrationis, quod in personis positum est, debet habere sermonis festiuitatem animorum dissimilitudinem, grauitatem lenitatem, spem metum, suspicionem desiderium, dissimulationem, misericordiam rerum uarietates fortunae commutationem, insperatum incommodum subitam laetitiam iucundum exitum rerum. uerum haec in exercendo transigentur;  illud, quod ad ueritatem pertinet, quomodo tractari conueniat, aperiemus. </paragraph>
  </page>
  <page id="8">
    <paragraph>tres res conuenit habere narrationem, ut breuis, ut dilucida, ut ueri similis sit; quae quoniam fieri oportere scimus, quemadmodum faciamus, cognoscendum est.  rem breuiter narrare poterimus, si inde incipiemus narrare, unde necesse erit; et si non ab ultimo initio repetere uolemus; et si summatim, non particulatim narrabimus; et si non ad extremum, sed usque eo, quo opus erit, persequemur; et si transitionibus nullis utemur, et si non deerrabimus ab eo, quod coeperimus exponere; et si exitus rerum ita ponemus, ut ante quoque quae facta sint, scire possint, tametsi nos reticuerimus: quod genus, si dicam me ex prouincia redisse, profectum quoque in prouinciam intellegatur. et omnino non modo id, quod obest, sed etiam id, quod neque obest neque adiuuat, satius est praeterire. et ne bis aut saepius idem dicamus, cauendum est; etiam ne quid, nouiss&lt;ime&gt; [id] quod [supra] diximus, deinceps dicamus, hoc modo: athenis megaram uesperi aduenit simo: ubi aduenit megaram, insidias fecit uirgini: insidias postquam fecit, uim in loco adtulit.  rem dilucide narrabimus, si ut quicquid primum  gestum erit, ita primum exponemus et rerum ac temporum ordinem conseruabimus, ut gestae res erunt aut ut potuisse geri uidebuntur: hic erit considerandum, ne quid perturbate, ne quid contorte, ne quid noue dicamus; ne quam in aliam rem transeamus; ne ab ultimo repetamus; ne longe persequamur; ne quid, quod ad rem pertineat, praetereamus; et si sequemur ea, quae de breuitate praecepta sunt; nam quo breuior, dilucidior et cognitu facilior narratio fiet. </paragraph>
  </page>
  <page id="9">
    <paragraph>ueri similis narratio erit, si, ut mos, ut opinio, ut natura postulat, dicemus; si spatia temporum, personarum dignitates, consiliorum rationes, locorum opportunitates constabunt, ne refelli possit aut temporis parum fuisse, aut causam nullam, aut locum idoneum non fuisse, aut homines ipsos facere aut pati non potuisse. si uera res erit, nihilominus haec omnia narrando conseruanda sunt; nam saepe ueritas, nisi haec seruata sint, fidem non potest facere: sin erunt ficta, eo magis erunt conseruanda. de &lt;i&gt;is rebus caute confingendum est, quibus in rebus tabulae aut alicuius firma auctoritas uidebitur interfuisse.  adhuc quae dicta sunt arbitror mihi constare cum ceteris artis scriptoribus, nisi quia de insinuationibus  noua excogitauimus, quod eam soli nos praeter ceteros in tria tempora diuisimus, ut plane certam uiam et perspicuam rationem exordiorum haberemus. nunc, quod reliquum est&#x2014;quoniam de rerum inuentione disputandum est, in quo singulare consumitur oratoris artificium&#x2014;dabimus operam, ut nihilominus industrie, quam rei utilitas postulabit, quaesisse uideamur * * * si prius pauca de diuisione causarum dixerimus.  causarum diuisio in duas partes distributa est.  primum per narrationem debemus aperire, quid nobis conueniat cum aduersariis si ea, quae utilia sunt nobis, conuenient, quid in controuersiis relictum sit, hoc modo: 'interfectam esse ab oreste matrem conuenit mihi cum aduersariis: iure fecerit et licueritne facere, id est in controuersia.'  item e contrario: 'agamemnonem esse a clytemestra occisum confitentur; cum id ita sit, me ulcisci parentem negant oportuisse.' </paragraph>
  </page>
  <page id="10">
    <paragraph>deinde, cum hoc fecerimus, distributione uti debemus. ea diuiditur in duas partes: enumerationem et expositionem.  enumeratione utemur, cum dicemus numero, quot de rebus dicturi sumus. eam plus quam trium  partium numero esse non oportet: nam et periculosum est, ne quando plus minusue dicamus; et suspicionem adfert auditori meditationis et artificii: quae res fidem abrogat orationi.  expositio est, cum res, quibus de rebus dicturi sumus, exponimus breuiter et absolute. nunc ad confirmationem et confutationem transeamus.  tota spes uincendi ratioque persuadendi posita est in confirmatione et in confutatione. nam cum adiumenta nostra exposuerimus contrariaque dissoluerimus, absolute nimirum munus oratorium confecerimus. utrumque igitur facere poterimus, si constitutionem causae cognouerimus.  causarum constitutiones alii quattuor fecerunt: noster doctor tres putauit esse, non ut de illorum quicquam detraheret inuentione, sed ut ostenderet, id, quod oportuisset simpliciter ac singulari modo docere, illos distribuisse dupliciter et bipertito.  constitutio est prima deprecatio defensoris cum accusatoris insimulatione coniuncta.  constitutiones itaque, ut ante diximus, tres sunt: coniecturalis, legitima, iuridicialis.  coniecturalis est, cum de facto controuersia est, hoc modo: aiax in silua, postquam resciit, quae fecisset per  insaniam, gladio incubuit. ulixes interuenit: occisum conspicatur, corpore telum cruentum educit. teucer interuenit: fratrem occisum, inimicum fratris cum gladio cruento uid&lt;e&gt;t. capitis arcessit. </paragraph>
  </page>
  <page id="11">
    <paragraph>hic coniectura uerum quaeritur; de facto erit controuersia: ex eo constitutio causae coniecturalis nominatur.  legitima est constitutio, cum in scripto aut e scripto aliquid controuersiae nascitur. ea diuiditur in partes sex: scriptum et sententiam, contrarias leges, ambiguum, definitionem, translationem, ratiocinationem.  ex scripto et sententia controuersia nascitur, cum uidetur scriptoris uoluntas cum scripto ipso dissentire, hoc modo, si lex sit, quae iubeat eos, qui propter tempestatem nauem reliquerint, omnia perdere, eorum nauem ceteraque esse, si nauis conseruata sit, qui remanserunt in naui. magnitudine tempestatis omnes perterriti nauem reliquerunt&#x2014;in scapham conscenderunt&#x2014;praeter unum aegrotum: is propter morbum exire et fugere non potuit. casu et fortuitu nauis in portum incolumis delata est; illam aegrotus possedit. nauem petit ille cuius fuerat.  haec constitutio legitima est ex scripto et sententia.  ex contrariis legibus controuersia constat, cum alia lex iubet aut permittit, alia uetat quippiam fieri, hoc modo:  lex uetat eum, qui de pecuniis repetundis damnatus sit, in contione orationem habere: altera lex iubet, augurem in demortui locum qui petat, in contione nominare. augur quidam damnatus de pecuniis repetundis in demortui locum nominauit; petitur ab eo multa. </paragraph>
  </page>
  <page id="12">
    <paragraph>constitutio legitima ex contrariis legibus.  ex ambiguo controuersia nascitur, cum res unam sententiam scripta, scriptum duas aut plures sententias significat, hoc modo: paterfamilias cum filium heredem faceret, testamento uasa argentea uxori legauit [tullius] 'heres meus [terentiae] uxori meae xxx pondo uasorum argenteorum dato, quae uolet.' post mortem eius uasa pretiosa et caelata magnifice petit mu&lt;lier. fi&gt;lius se, quae ipse uellet, in xxx pondo ei debere dicit.  constitutio est legitima ex ambiguo.  definitione causa constat, cum in controuersia est, quo nomine factum appelletur. ea est huiusmodi: cum lucius saturninus legem frumentariam de  semissibus et trientibus laturus esset, q. caepio, qui per id temporis quaestor urbanus erat, docuit senatum aerarium pati non posse largitionem tantam. senatus decreuit, si eam legem ad populum ferat, aduersus rem p. uideri ea facere. saturninus ferre coepit. collegae intercedere, ille nihilominus sitellam detulit. caepio, ut illum, contra intercedentibus collegis, aduersus rem p. uidit ferre, cum uiris bonis impetum facit; pontes disturbat, cistas deicit, impedimento est, quo setius feratur: arcessitur caepio maiestatis.  constitutio legitima ex definitione. uocabulum enim definitur ipsum, cum quaeritur, quid sit minuere maiestatem.  ex translatione controuersia nascitur, cum aut tempus differendum aut accusatorem mutandum aut iudices mutandos reus dicit. hac parte constitutionis graeci in iudiciis, nos in iure [ciuili] plerumque utimur [in hac parte nos iuris ciuilis scientia iuuabit]: in iudiciis tamen nonnihil utimur ut hoc modo: si quis peculatus accusatur, quod uasa argentea publica de loco priuato dicatur sustulisse, possit dicere, cum definitione sit usus quid sit furtum, quid peculatus: secum furti agi, non peculatus oportere. </paragraph>
  </page>
  <page id="13">
    <paragraph>haec partitio legitimae constitutionis his de causis  raro uenit in iudicium, quod in priuata actione praetoriae exceptiones sunt et causa cadit qui egit, nisi habuit actionem, et in publicis quaestionibus cauetur legibus, ut ante, si reo commodum sit, iudicium de accusatore fiat, utrum illi liceat accusare necne.  ex ratiocinatione controuersia constat, cum res sine propria lege uenit in iudicium, quae tamen ab aliis legibus similitudine quadam aucupatur. ea est huiusmodi: lex: si furiosus existet, adgnatum gentiliumque in eo pecuniaque eius potestas esto. et lex: qui parentem necasse iudicatus erit, ut is obuolutus et obligatus corio deuehatur in profluentem. et lex: paterfamilias uti super familia pecuniaue sua legauerit, ita ius esto. et lex: si paterfamilias intestato moritur, familia pecuniaque eius agnatum gentilium esto. malleolus iudicatus est matrem necasse. ei damnato sta tim folliculo lupino os obuolutum est et soleae ligneae in pedibus inductae sunt: in carcerem ductus est. qui defendebant eum, tabulas in carcerem adferunt, testamentum ipso praesente conscribunt, testes recte adfuerunt; de illo supplicium sumitur. &lt;i&gt;i, qui heredes erant testamento, hereditatem adeunt. frater minor malleoli, qui eum obpugnauerat in eius periculo, suam uocat hereditatem lege agnationis.  hic certa lex in rem nulla adfertur, et tamen multae adferuntur, ex quibus ratiocinatio nascitur, quare potuerit aut non potuerit iure testamentum facere. constitutio legitima ex ratiocinatione. </paragraph>
  </page>
  <page id="14">
    <paragraph>cuiusmodi partes essent legitimae constitutionis ostendimus: nunc de iuridiciali constitutione dicamus.  iuridicialis constitutio est, cum factum conuenit, sed iure an iniuria factum sit, quaeritur. eius constitutionis partes duae sunt, quarum una absoluta, altera adsumptiua nominatur.  absoluta est, cum id ipsum, quod factum est, ut aliud nihil foris adsumatur, recte factum esse dicemus, ea eiusmodi: mimus quidam nominatim accium po&#xEB;tam conpellauit in scaena. cu&lt;m&gt; eo accius iniuriarum agit.  hic nihil aliud defendit nisi licere nominari eum, cuius nomine scripta dentur agenda.  adsumptiua pars est, cum per se defensio infirma est, adsumpta extraria re conprobatur. adsumptiuae partes sunt quattuor: concessio, remotio criminis, translatio criminis, conparatio.  concessio est, cum reus postulat ignosci. ea diuiditur in purgationem et deprecationem.  purgatio est, cum consulto negat se reus fecisse. ea diuiditur in inprudentiam, fortunam, necessitatem:  fortunam, ut c&lt;a&gt;epio ad tr. pl. de exercitus amissione;  inprudentiam, ut ille, qui de eo seruo, qui dominum occiderat, supplicium sumpsit, cui frater esset, antequam tabulas testamenti aperuit, cum is seruus testamento manu missus esset;  necessitudinem, ut ille, qui ad diem commeatus non uenit, quod aquae &lt;ui&gt;as interclusissent.  deprecatio est, cum et peccasse se et consulto fecisse confitetur, et tamen postulat, ut sui misereantur. hoc in iudicio fere non potest usu uenire, nisi quando pro eo dicimus, cuius multa recte facta extant, hoc modo: in loco communi per amplificationem iniciemus: </paragraph>
  </page>
  <page id="15">
    <paragraph>'quodsi hoc fecisset, tamen ei pro pristinis beneficiis ignosci conueniret, uerum nihil postulat ignosci.'   ergo in iudicium non uenit: at in senatum, ad imperatorem et in consilium talis causa potest uenire.  ex translatione criminis causa constat, cum fecisse nos non negamus, sed aliorum peccatis coactos fecisse dicimus: ut orestes, cum se defendit in matrem conferens crimen.  ex remotione criminis causa constat, cum a nobis non crimen, sed culpam ipsam amouemus et uel in hominem transferimus uel in rem quampiam conferimus.  in hominem transfertur, ut si accusetur is, qui publium sulpicium se fateatur occidisse, et id iussu consulum defendat et eos dicat non modo imperasse, sed rationem quoque ostendisse, quare id facere liceret.  in rem confertur, ut si quis, ex testamento quod facere iussus sit, ex plebis scito uetetur.  ex conparatione causa constat, cum dicimus necesse fuisse alterutrum facere, et id, quod fecerimus, satius fuisse facere. ea causa huiusmodi est: c. popilius, cum a gallis obsideretur neque fugere ullo modo posset, uenit cum hostium ducibus in conlocutionem; ita discessit, ut inpedimenta relinqueret, exercitum educeret. satius esse duxit amittere inpedimenta quam exercitum. exercitum eduxit, inpedimenta reliquit: arcessitur maiestatis.   quae constitutiones et quae constitutionum partes sint, uideor ostendisse. nunc quo modo eas et qua uia tractari conueniat demonstrandum est, si prius aperuerimus, quid oporteat ab ambobus in causa destinari, quo ratio omnis totius orationis conferatur. </paragraph>
  </page>
  <page id="16">
    <paragraph>constitutione igitur reperta statim quaerenda ratio est. ratio est quae causam facit et continet defensionem, hoc modo, ut docendi causa in hac potissimum causa consistamus: orestes confitetur se occidisse matrem: nisi adtulerit facti rationem, peruerterit defensionem. ergo adfert eam, quae nisi intercederet, ne causa quidem esset. illa enim, inquit, patrem meum occiderat.  ergo, ut ostendi, ratio ea est, quae continet defensionem, sine qua ne parua quidem dubitatio potest remorari damnationem.  inuenta ratione firmamentum quaerendum est, id est, quod continet accusationem, quod adfertur contra rationem defensionis, de qua ante dictum est. id constituetur hoc modo: cum usus fuerit orestes ratione hoc pacto: 'iure occidi: illa enim patrem meum occiderat', utetur accusator firmamento, hoc modo: 'at non abs te occidi neque indamnatam poenas pendere oportuit.'  ex ratione defensionis et ex firmamento accusationis iudicii quaestio nascatur oportet: &lt;e&gt;am nos iudi cationem, graece&lt;i&gt; crinomenon appellant. ea constituetur ex coniunctione firmamenti et rationis defensione hoc modo: cum dicat orestes se patris ulciscendi matrem occidisse, rectumne fuerit sine iudicio a filio clytemestram occidi.  ergo hac ratione iudicationem reperire conuenit: reperta iudicatione omnem rationem totius orationis eo conferri oportebit.  in omnibus constitutionibus et partibus constitutionum hac uia iudicationes reperientur, praeterquam in coniecturali constitutione: in ea nec ratio qua re fecerit quaeritur, fecisse enim negatur: nec firmamentum exque&lt;i&gt;ritur, quoniam non subest ratio. quare ex intentione et infitiatione iudicatio constituitur, hoc modo: intentio: 'occidisti aiacem.' infitiatio: 'non occidi.' iudicatio: 'occideritne?'  ratio omnis utriusque orationis, ut ante dictum est, ad hanc iudicationem conferenda est. si plures erunt constitutiones aut partes constitutionum, iudicationes quoque plures erunt in una causa, sed et omnes simili ratione reperientur.  sedulo dedimus operam, ut breuiter et dilucide, quibus de rebus adhuc dicendum fuit, diceremus. nunc quoniam satis huius uoluminis magnitudo creuit, com modius est in altero libro de ceteris rebus deinceps exponere, ne qua propter multitudinem litterarum possit animum tuum defatigatio retardare. si qua tardius haec, quam studes, absoluentur, cum rerum magnitudini tum nostris quoque occupationibus adsignare debebis. uerumtamen maturabimus et, quod negotio deminutum fuerit, exaequabimus industria, ut pro tuo in nos officio, nostro in te studio munus hoc adcumulatissume tuae largiamur uoluntati.</paragraph>
  </page>
  <page id="17">
    <paragraph>liber secundus  in primo libro, herenni, breuiter exposuimus, quas causas recipere oratorem oporteret, et in quibus officiis artis elaborare conueniret, et ea officia qua ratione facillime consequi posset. uerum, quod neque de omnibus rebus simul dici poterat et de maximis rebus primum scribendum fuit, quo cetera tibi faciliora cognitu uiderentur, ita nobis placitum est, ut ea, quae difficillima essent, potissimum conscriberemus.   causarum tria genera sunt: demonstratiuum, deliberatiuum, iudiciale. multo difficillimum iudiciale est; ergo id primum absolu&lt;i&gt;mus hoc et priore libro. </paragraph>
  </page>
  <page id="18">
    <paragraph>de oratoris officiis quinque inuentio et prima et difficillima est. ea quoque nobis erit hoc libro propemodum absoluta: paruae partes eius in tertium uolumen transferentur.  de sex partibus orationis primum scribere incepimus: in primo libro locuti sumus de exordio, narratione, diuisione, nec pluribus uerbis, quam necesse fuit, nec minus dilucide, quam te uelle existimabamus; deinde coniuncte de confirmatione et confutatione dicendum fuit.  quare genera constitutionum et earum partes aperuimus; ex quo simul ostendebatur, quomodo constitutionem et partem constitutionis causa posita reperiri oporteret.  deinde docuimus, iudicationem quemadmodum quaeri conueniret: qua inuenta curandum, ut omnis ratio totius orationis ad eam conferatur. postea admonuimus esse causas conplures, in quas plures constitutiones aut partes constitutionum adcommodarentur.  relicum uidebatur esse, ut ostenderemus, quae ratio  posset inuentiones ad unam quamque constitutionem aut partem constitutionis adcommodare; et item quales argumentationes, quas graeci epicheremata appellant, sequi, quales ue&lt;i&gt;tari oporteret; quorum utrumque pertinet ad confirmationem et ad confutationem. deinde ad extremum docuimus, cuiusmodi conclusionibus orationum uti oporteat; qui locus erat extremus de sex partibus orationis. </paragraph>
  </page>
  <page id="19">
    <paragraph>primum ergo quaeremus, quemadmodum quamque causam tractare conueniat et nimirum [coniecturalem] eam quae prima quaeque difficillima est, potissimum consideremus.  in causa coniecturali narratio accusatoris suspiciones interiectas et dispersas habere debet, ut nihil actum, nihil dictum, nusquam uentum aut abitum, nihil denique factum sine causa putetur.  defensoris narratio simplicem et dilucidam expositionem debet habere cum adtenuatione suspicionis.  huius constitutionis ratio in sex partes est distributa: probabile, conlationem, signum, argumentum, consecutionem, adprobationem. horum unum quid&lt;quid&gt; quid ualeat, aperiemus.  probabile est, per quod probatur expedisse pec care et ab simili turpitudine hominem numquam afuisse. id diuiditur in causam et in uitam.  causa est ea, quae induxit ad maleficium commodorum inuitatione, cum quaeritur, num quod commodum maleficio appetierit, num honorem, num pecuniam, num dominationem; num aliquam cupiditatem aut amoris aut eiusmodi libidinis uoluerit explere, aut num quod incommodum uitarit: inimicitias, infamiam, dolorem, supplicium.  hic accusator in spe commodi cupiditatem ostendet aduersarii, in uitatione incommodi formidinem augebit.  defensor autem negabit fuisse causam, si poterit, aut eam uehementer extenuabit; deinde inicum esse dicet omnes, ad quos aliquid emolumenti ex aliqua re peruenerit, in suspicionem maleficii deuocari. </paragraph>
  </page>
  <page id="20">
    <paragraph>deinde uita hominis ex ante factis spectabitur.  primum considerabit accusator, num quando simile quid fecerit. si id non reperiet, quaeret, num quando uenerit in similem suspicionem; et in eo debebit esse occupatus, ut ad eam causam peccati, quam paulo ante exposuerit, uita hominis possit adcommodari, hoc modo: si dicet pecuniae causa fecisse, ostendat eum semper auarum fuisse, si honoris, ambitiosum; ita po terit animi uitium cum causa peccati conglutinare. si non poterit par uitium cum causa reperire, reperiat dispar. si non poterit auarum demonstrare, demonstret conruptorem, perfidiosum, si quo modo poterit denique aliquo aut quam plurimis uitiis contaminare personam; deinde qui illud fecerit tam nequiter, eundem hunc tam perperam fecisse non esse mirandum. si uehementer castus et integer existimabitur aduersarius, dicet facta, non famam spectare&lt;i&gt; oportere; illum ante occultasse sua flagitia; se planum facturum ab eo maleficium non abesse.  defensor primum demonstrabit uitam integram, si poterit: id si non poterit, confugiet ad inprudentiam, stultitiam, adulescentiam, uim, persuasionem; quibus de rebus * * * uituperatio eorum, quae extra id crimen erunt, non debeat atsignari. sin uehementer hominis turpitudine inpedietur et infamia, prius dabit operam, ut falsos rumores dissipatos esse dicat de innocente; et utetur loco communi, rumoribus credi non oportere. sin nihil eorum fieri potest, utatur extrema defensione: dicat non se de moribus eius apud censores, sed de criminibus aduersariorum apud iudices dicere.  </paragraph>
  </page>
  <page id="21">
    <paragraph>conlatio est, cum accusator id, quod aduersarium fecisse criminatur, alii nemini nisi reo bono fuisse demonstrat; aut alium neminem potuisse perficere nisi aduersarium; aut eum ipsum aliis rationibus aut non potuisse aut non aeque commode potuisse aut eum fugisse alias rationes commodiores propter cupiditatem.  hoc loco defensor demonstret oportet aut aliis quoque bono fuisse, aut alios quoque id, quod ipse insimuletur, facere potuisse.  signum est, per quod ostenditur idonea perficiendi facultas esse quaesita. id diuiditur in partes sex: locum, tempus, spatium, occasionem, spem perficiendi, spem celandi.  locus quaeritur, celebris an desertus, semper desertus an tum, cum id factum sit, fuerit in eo loco solitudo, sacer an profanus, publicus an priuatus fuerit; cuiusmodi loci adtingant, num, qui est passus, perspectus, exauditus esse possit.  horum quid reo, quid accusatori conueniat, perscribere non grauaremur, nisi facile quiuis causa posita posset iudicare. initia enim inuentionis ab arte debent proficisci, cetera facile conparabit exercitatio.  tempus ita quaeritur: quid anni, qua hora noctu  an interdiu, et qua die, qua noctis hora factum esse dicatur et cu&lt;r&gt; eiusmodi temporibus.  spatium ita considerabitur: satisne longum fuerit ad eam rem transigendam, scieritne satis ad id perficiendum spatii futurum; nam parui refert satis spatii fuisse ad id perficiendum, si id ante sciri et ratione prouideri non potuit. </paragraph>
  </page>
  <page id="22">
    <paragraph>occasio quaeritur, idoneane fuerit ad rem adoriendam an alia melior, quae aut praeterita sit aut non expectata.  spes perficiendi &lt;e&gt;cqua fuerit, spectabitur hoc modo: si, quae supra dicta sunt signa, concurrent, si praeterea ex altera parte uires, pecunia, consilium, scientia, apparatio uidebitur esse, ex altera parte inbecillitas, inopia, stultitia, inprudentia, inapparatio demonstrabitur fuisse; qua re scire potuerit, utrum diffidendum an confidendum fuerit.  spes celandi quae fuerit quaeritur ex consciis, arbitris, adiutoribus, liberis aut seruis aut utrisque.  argumentum est, per quod res coarguitur certioribus argumentis et magis firma suspicione. id diuiditur in tempora tria: praeteritum, instans, consequens.  in praeterito tempore oportet considerare, ubi fuerit, ubi uisus sit, quicum uisus sit, num quid appa rarit, num quem conuenerit, num quid dixerit, num quid habuerit de consciis, de adiutoribus, de adiumentis; num quo in loco praeter consuetudinem fuerit aut alieno tempore.  in instanti tempore quaeretur, num uisus sit, cum faciebat, num qui strepitus, clamor, crepitus exauditus aut denique num quid aliquo sensu perceptum sit, aspectu, auditu, tactu, odoratu, gustatu; nam quiuis horum sensus potest conflare suspicionem.  in consequenti tempore spectabitur, num quid re transacta relictum sit, quod indicet aut factum esse maleficium aut ab quo factum sit. factum esse, hoc modo: si tumore et liuore decoloratum corpus est mortui, significat eum ueneno necatum. a quo factum sit, hoc modo: si telum, si uestimentum, si quid eiusmodi relictum aut si uestigium rei repertum fuerit; si cruor in uestimentis; si in eo loco conprehensus aut uisus transacto negotio, quo in loco res gesta dicitur. </paragraph>
  </page>
  <page id="23">
    <paragraph>consecutio est, cum quaeritur, quae signa nocentis et innocentis consequi soleant.  accusator dicet, si poterit, aduersarium, cum ad eum uentum sit, erubuisse, expalluisse, titubasse, inconstanter locutum esse, concidisse, pollicitum esse aliquid; quae signa conscientiae sint. si reus horum nihil fecerit, accusator dicet eum usque adeo praemeditatum fuisse, quid sibi esset usu uenturum, ut  confidentissime resisteret et responderet; quae signa confidentiae, non innocentiae sint.  defensor, si pertimuerit, magnitudine periculi, non conscientia peccati se commotum esse dicet; si non pertimuerit, fretum innocentia negabit esse commotum.  adprobatio est, qua utimur ad extremum confirmata suspicione. ea habet locos proprios atque communes. proprii sunt &lt;ii&gt;, quibus nisi accusator nemo potest uti, et &lt;ii&gt;, quibus nisi defensor. communes sunt, qui alia in causa ab reo, alia ab accusatore tractantur.  in causa coniecturali proprius locus accusatoris est, cum dicit malorum misereri non oportere et cum auget peccati atrocitatem.  defensoris proprius locus est, cum misericordiam captat et cum accusatorem calumniari criminatur.  communes loci sunt cum accusatoris tum defensoris, abs testibus contra testes, abs quaestionibus contra quaestiones, ab argumentis contra argumenta, ab rumoribus contra rumores.  a testibus dicemus secundum auctoritatem et uitam testium et constantiam testimoniorum;  contra testes: uitae turpitudinem, testimoniorum inconstantiam; si aut fieri non potuisse dicemus aut non factum esse quod dicant aut scire illos non potuisse aut cupide dicere et argumentari. haec et ad inprobationem et ad interrogationem testium pertinebunt.  </paragraph>
  </page>
  <page id="24">
    <paragraph>a quaestionibus dicemus: cum demonstrabimus maiores ueri inueniendi causa tormentis et cruciatu uoluisse quaeri et summo dolore homines cogi, ut quicquid sciant dicant; et praeterea confirmatior haec erit disputatio, si, quae dicta erint, argumentando isdem uiis, quibus omnis coniectura tractatur, trahemus ad ueri similem suspicionem; idemque hoc in testimoniis facere oportebit.  contra quaestiones hoc modo dicemus: primum maiores uoluisse certis in rebus interponi quaestiones, cum, quae uere dicerentur, sc&lt;e&gt;ir&lt;e&gt;i, quae falso in quaestione pronuntiarentur, refelli possent, hoc modo: quo in loco quid positum sit, et si quid esset simile, quod uideri * * * aut aliquo simili signo percipi posset; deinde dolori credi non oportere, quod alius alio recentior sit in dolore, quod ingeniosior ad eminiscendum, quod denique saepe scire aut suspicari possit, quid quaesitor uelit audire; quod cum dixerit, intell&lt;e&gt;gat sibi finem doloris futurum. haec disputatio conprobabitur, si refellemus, quae in quaestionibus erunt dicta, probabili argumentatione; idque partibus coniecturae, quas ante exposuimus, facere oportebit.  ab argumentis et signis et ceteris locis, quibus augetur suspicio, dicere hoc modo conuenit: cum multa concurrant argumenta et signa, quae inter se consentiant, rem perspicuam, non suspiciosam uideri  oportere. item plus oportere signis et argumentis credi quam testibus: haec enim eo modo exponi, quo modo re uera sint gesta; testes corrumpi posse uel pretio uel gratia uel metu uel simultate. </paragraph>
  </page>
  <page id="25">
    <paragraph>contra argumenta et signa et ceteras suspiciones dicemus hoc modo: si demonstrabimus nullam rem esse, quam non suspicionibus quiuis possit criminari; deinde unam quamque suspicionem extenuabimus et dabimus operam, ut ostendamus nihilo magis in nos eam quam in alium quempiam conuenire; indignum facinus esse sine testibus coniecturam et suspicionem firmamenti satis habere.  a rumoribus dicemus: si negabimus temere famam nasci solere, quin supsit aliquid; et si dicemus causam non fuisse, quare quispiam confingeret et eminisceretur; et praeterea, si ceteri falsi soleant esse, argumentabimur hunc esse uerum.  contra rumores dicemus: primum, si docebimus multos esse falsos rumores, et exemplis utemur, de quibus falsa fama fuerit; et aut iniquos nostros aut homines natura maliuolos et maledicos confincxisse dicemus; et aliquam aut fictam fabulam in aduersarios adferemus, quam dicamus omnibus in ore esse, aut uerum rumorem proferemus, qui illis aliquid turpitudinis adferat, neque tamen ei rumori nos fidem habere dicemus, ideo quod quiuis unus homo possit quamuis turpem de quolibet rumorem proferre et con fictam fabulam dissipare. uerumtamen si rumor uehementer probabilis esse uidebitur, argumentando famae fidem poterimus abrogare.  quod et difficillima tractatu est constitutio coniecturalis et in ueris causis saepissime tractanda est, eo diligentius omnis eius partis perscrutati sumus, ut ne paruula quidem titubatione aut offensatione impediremur, si ad hanc rationem praeceptionis adsiduitatem exercitationis adcommodassemus. nunc ad legitimae constitutionis partes transeamus. </paragraph>
  </page>
  <page id="26">
    <paragraph>cum uoluntas scriptoris cum scripto dissidere uidebitur, si a scripto dicemus, his locis utemur: secundum narrationem primum scriptoris conlaudatione, deinde scripti recitatione; deinde percontatione, scirentne ideo aduersarii id scriptum fuisse in lege aut testamento aut stipulatione aut quolibet scripto, quod ad eam rem pertinebit; deinde conlatione, quid scriptum sit, quid aduersarii se fecisse dicant, quid iudicem sequi conueniat: utrum id, quod diligenter perscriptum sit, an id, quod acute sit excogitatum; deinde ea sententia, quae ab aduersariis sit excogitata et scripto adtributa, contemnetur et infirmabitur. deinde quaeretur, quid periculi fuerit, si  id uoluisset adscribere; aut num non potuerit perscribi. deinde a nobis sententia reperietur et causa proferetur, quare id scriptor senserit, quod scripserit; et demonstrabitur scriptum illud esse dilucide, breuiter, commode, perfecte, cum ratione certa. deinde exempla proferentur, quae res, cum ab aduersariis sententia et uoluntas adferretur, ab scripto potius iudicatae sint. deinde ostendetur, quam periculosum sit ab scripto recedere. locus communis est contra eum, qui, cum fateatur se contra quod legibus sanctum aut testamento perscriptum sit, fecisse, tamen facti quaerat defensionem.  ab sententia sic dicemus: primum laudabimus scriptoris commoditatem atque breuitatem, quod tantum scripserit, quod necesse fuerit; illud quod sine scripto intellegi potuerit, non necessario scribendum putarit. deinde dicemus calumniatoris esse officium uerba et litteras sequi, neclegere uoluntatem. deinde id, quod scriptum sit, aut non posse fieri, aut non lege non more non natura non aequo et bono posse fieri; quae omnia noluisse scriptorem quam rectissime fieri nemo dicet; at ea, quae a nobis facta sint, iustissime facta. deinde contrariam sententiam aut nullam esse, aut stultam, aut iniustam, aut non posse fieri,  aut non constare cum superioribus et inferioribus sententiis; aut cum iure communi aut cum aliis legibus communibus aut cum rebus iudicatis dissentire. deinde exemplorum a uoluntate et contra scriptum iudicatorum enumeratione, deinde legum a&lt;ut&gt; stipulationum breuiter exscriptarum, in quibus intellegatur scriptorum uoluntas, &lt;utemur&gt; expositio&lt;ne&gt;. locus communis contra eum, qui scriptum recitet et scriptoris uoluntatem non interpretetur. </paragraph>
  </page>
  <page id="27">
    <paragraph>cum duae leges inter se discrepent, uidendum est primum, num quae &lt;o&gt;brogatio aut derogatio sit; deinde utrum leges ita dissentiant, ut altera iubea&lt;t&gt;, altera uetet, an ita, ut altera cogat, altera permittat. infirma enim erit eius defensio, qui negabit se fecisse, quod cogeretur, cum altera lex permitteret: plus enim ualet sanctio permissione. item illa defensio tenuis est, cum ostenditur id factum esse, quod ea lex sanciat, cui legi obrogatum aut derogatum sit; id, quod posteriore lege sanctum sit, esse neclectum. cum haec erunt considerata, statim nostrae legis expositione, recitatione, conlaudatione utemur. deinde contrariae legis enodabimus uoluntatem et eam trahemus ad nostrae causae commodum. dein de iuridiciali  absoluta sumemus rationem iuris et quaeremus partes iuris, utrocum faciant; de qua parte iuri&lt;diciali&gt;s posterius disseremus.  si ambiguum esse scriptum putabitur, quod in duas aut plures sententias trahi possit, hoc modo tractandum est: primum, sitne ambiguum, quaerendum&lt;s&gt;t; deinde, quomodo scriptum &lt;esset&gt;, si id, quod aduersarii interpretantur, scriptor fieri uoluisset, ostendendum est; deinde id, quod nos interpretemur, et fieri posse, et honeste recte lege more natura bono et aequo fieri posse; quod aduersarii interpretentur, ex contrario; nec esse ambigue scriptum, cum intellegatur, utra sententia uera sit.  sunt, qui arbitrentur ad hanc causam tractandam uehementer pertinere cognitionem amphiboliarum eam, quae ab dialecticis proferatur. nos uero arbitramur non modo nullo adiumento esse, sed potius maximo inpedimento. omnes enim illi amphibolias aucupantur, eas etiam, quae ex altera parte sententiam nullam possunt interpretari. itaque et alieni sermonis molesti interpellatores et scripti cum odiosi tum obscuri interpretes sunt; et dum caute et expedite loqui uolunt, infantissimi reperiuntur. ita dum metuunt in dicendo, ne quid ambiguum dicant, nomen suum pronuntiare non possunt. uerum horum pueriles opini ones rectissimis rationibus, cum uoles, refellemus. in praesentiarum hoc intercedere non alienum fuit, ut huius infantiae garrulam disciplinam contemneremus. </paragraph>
  </page>
  <page id="28">
    <paragraph>cum definitione utemur, primum adferemus breuem uocabuli definitionem, hoc modo: 'maiestatem is minuit, qui ea tollit, ex quibus rebus ciuitatis amplitudo constat. quae sunt ea, q. ca&lt;e&gt;pio? suffragia, magistratus. nempe igitur tu et populum suffragio et magistratum consilio priuasti, cum pontes disturbasti.'  item ex contrario: 'maiestatem is minuit, qui amplitudinem ciuitatis detrimento a&lt;d&gt;ficit. ego non a&lt;d&gt;feci, sed prohibui detrimento: aerarium enim conseruaui, libidini malorum restiti, maiestatem omnem interire non passus sum.'  primum igitur uocabuli sententia breuiter et ad utilitatem adcommodate causae describitur; deinde factum nostrum cum uerbi descriptione coniungetur; deinde contrariae descriptionis ratio refelletur, si aut falsa erit aut inutilis aut turpis aut iniuriosa: id quod ex iuris partibus sumetur de iuridiciali absoluta, de qua iam loquemur.  quaeritur in translationibus primum, num aliquis eius rei actionem, petitionem aut persecutionem  habeat, num alio tempore, num alia lege, num alio quaerente. haec legibus et moribus, aequo et bono reperientur; de quibus dicetur in iuridiciali absoluta.  in causa ratiocinali primum quaeretur, e&lt;c&gt;quid in rebus maioribus aut minoribus aut similibus similiter scriptum aut iudicatum sit; deinde, utrum ea res similis sit ei rei, qua de agitur, an dissimilis; deinde, utrum consulto de ea re scriptum non sit, quod noluerit cauere, an quod satis cautum putarit propter ceterorum scriptorum similitudinem. </paragraph>
  </page>
  <page id="29">
    <paragraph>de partibus legitimae constitutionis satis dictum est: nunc ad iuridicialem reuertemur.  absoluta iuridiciali constitutione utemur, cum ipsam rem, quam nos fecisse confitemur, iure factum dicemus, sine ulla adsumptione extrariae defensionis. in ea conuenit quaeri, iurene sit factum. de eo causa posita dicere poterimus, si, ex quibus partibus ius constet, cognouerimus. constat igitur ex his partibus: natura, lege, consuetudine, iudicato, aequo et bono, pacto.  natura ius est, quod cognationis aut pietatis causa obseruatur, quo iure parentes a liberis, et a parentibus liberi coluntur.  lege ius est id, quod populi iussu sanctum est quod genus: ut in ius eas, cum uoceris.   consuetudine ius est id, quod sine lege aeque, ac si legitimum sit, usitatum est quod genus id quod argentario tuleris expensum, ab socio eius recte petere possis.  iudicatum est id, de quo sententia lata est aut decretum interpositum. ea saepe diuersa sunt, ut aliud alio iudici aut praetori aut consuli aut tr. pl. placitum sit et fit, ut de eadem re saepe alius aliud decreuerit aut iudicarit, quod genus: m. drusus pr. urbanus, quod cum herede mandati ageretur, iudicium reddidit, sex. iulius non reddidit. item: c. caelius iudex absoluit iniuriarum eum, qui lucilium po&#xEB;tam in scaena nominatim laeserat, p. mucius eum, qui l. accium po&#xEB;tam nominauerat, condemnauit. ergo, quia possunt res simili de causa dissimiliter iudicatae proferri, cum id usu uenerit, iudicem cum iudice, tempus cum tempore, numerum cum numero iudiciorum &lt;con&gt;feremus. </paragraph>
  </page>
  <page id="30">
    <paragraph>ex aequo et bono ius constat, quod ad ueritatem et utilitatem communem uidetur pertinere, quod genus ut maior annis lx et cui morbus causa est, cognitorem det. ex eo uel nouum ius constitui conuenit ex tempore et ex hominis dignitate.  ex pacto ius est, si quid inter se pepigerunt, si quid inter quos conuenit. pacta sunt, quae legibus  obseruanda sunt, hoc modo: rem ubi pagunt, orat&lt;o&gt;; ni pagunt, in comitio aut in foro ante meridiem causam c&lt;o&gt;icito. sunt item pacta, quae sine legibus obseruantur ex conuento quae iure praestare dicuntur. his igitur partibus iniuriam demonstrari, ius confirmari conuenit, id quod in absoluta iuridiciali faciundum uidetur.  cum ex conparatione quaeretur, utrum satius fuerit facere, id, quod reus dicat se fecisse, a&lt;n&gt; id, quod accusator dicat oportuisse fieri, primum quaeri conueniet, utrum fuerit utilius ex contentione, hoc est, utrum &lt;h&gt;on&lt;e&gt;stius, facilius, conducibilius. deinde oportebit quaeri, ipsumne oportuerit iudicare, utrum fuerit utilius, an aliorum fuerit utilius statuendi potestas. deinde interponetur ab accusatore suspicio ex con stitutione coniecturali, qua re putetur non ea ratione factum esse, quo melius deteriori anteponeretur, sed in eo dolo malo negotium gestum de aliqua probabili causa. ab defensore contra referatur argumentatio coniecturalis, de qua ante dictum est. deinde quaeretur, potueritne uitari, ne in eum locum ueniretur. his sic tractatis accusator utetur loco communi in eum, qui inutile utili praeposuerit, cum statuendi non habuerit potestatem. </paragraph>
  </page>
  <page id="31">
    <paragraph>defensor contra eos, qui aecum censeant rem perniciosam utili praeponi, utetur loco communi per conquestionem: et simul quaerat ab accusatoribus, ab iudicibus ipsis, quid facturi essent, si in eo loco fuissent; et tempus, locum, rem, deliberationem suam ponet ante oculos.  translatio criminis est, cum ab reo facti causa in aliorum peccatum transfertur. primum quaerendum est, iurene in alium crimen transferatur; deinde spectandum est, aeque magnum sit illud peccatum, quod in alium transferatur, atque illud, quod reus  suscepisse dicatur; deinde, oportueritne in ea re peccare, in qua alius ante peccarit; deinde, oportueritne iudicium ante fieri; deinde, cum factum iudicium non sit de illo crimine, quod in alium transferatur, oporteatne de ea re iudicium fieri, quae res in iudicium non deuenerit. locus communis accusatoris contra eum, qui plus censeat uim quam iudicia ualere oportere. et ab aduersariis percontabitur accusator, quid futurum sit, si idem ceteri faciant, ut de indemnatis supplicia sumant, quod eos idem fecisse dicant. quid, si ipse accusator idem facere uoluisset? defensor eorum peccati atrocitatem proferet, in quos crimen transferet; rem, locum, tempus ante oculos ponet, ut &lt;i&gt;i, qui audient, existiment, aut non potuisse aut inutile fuisse rem in iudicium uenire.  concessio est, per quam nobis ignosci postulamus. ea diuiditur in purgationem et deprecationem. purgatio est, cum consulto a nobis factum negamus. ea diuiditur in necessitudinem, fortunam, inprudentiam. de his partibus primum ostendendum est; deinde ad deprecationem reuertendum uidetur. primum considerandum est, num culpa uentum sit in necessitudinem [num culpa ueniendi necessitudinem fecerit]. deinde quaerendum est quo modo uis illa uitari potuerit ac leuari. deinde is, qui in ne cessitudinem causam conferet, expertusne sit, quid contra facere aut excogitare posset. deinde, num quae suspiciones ex coniecturali constitutione trahi possint, quae significent id consulto factum esse, quod necessario cecidisse dicitur. deinde, si maxime necessitudo quaepiam fuerit, conueniatne eam satis idoneam causam putari. si autem i&lt;n&gt;prudentia reus se peccasse dicet, primum quaeretur, utrum potuerit nescire an non potuerit; deinde utrum data sit opera, ut sciretur, an non; deinde, utrum casu nescierit an culpa. nam qui se propter uinum aut amorem aut iracundiam fugisse rationem dicet, is animi uitio uidebitur nescisse, non inprudentia; quare non inprudentia se defendet, sed culpa contaminabit. deinde coniecturali constitutione quaeretur, utrum scierit an ignorauerit; et considerabitur satisne inprudentia praesidii debeat esse, cum factum esse constet. cum in fortunam causa confertur et ea re defensor ignosci reo dicet oportere, eadem omnia uidentur consideranda, quae de necessitudine praescripta sunt. etenim omnes hae tres partes purgationis inter se finitimae sunt, ut in omnes eadem fere possint adcommodari. loci communis in his causis: accusatoris  contra eum, qui cum peccasse confiteatur, tamen oratione iudices demoretur; defensoris, de humanitate, misericordia: uoluntatem in omnibus rebus spectari conuenire; quae consulto facta non sint, an ea fraude&lt;i&gt; esse non oportere. </paragraph>
  </page>
  <page id="32">
    <paragraph>deprecatione utemur, cum fatebimur nos peccasse neque id inprudentes, aut fortuito aut necessario fecisse dicemus: et tamen ignosci nobis postulabimus. hic ignoscendi ratio quaeritur ex his locis: si plura aut maiora officia quam maleficia uidebuntur constare; si qua uirtus aut nobilitas erit in eo, qui supplicabit; si qua spes erit usui futurum, si sine supplicio discesserit; si ipse ille supplex mansuetus et misericors in potestatibus ostendetur fuisse; si ea, quae peccauit, non odio neque crudelitate, sed officio et recto studio commotus fecit; si tali de causa aliis quoque ignotum est; si nihil ab eo periculi nobis futurum uidebitur, si eum missum fecerimus; si nulla aut a nostris ciuibus aut ab aliqua ciuitate uituperatio ex ea re suscipietur. loci communis: de humanitate, fortuna, misericordia, rerum commutatione. his locis omnibus ex contrario utetur is, qui contra dicet, cum amplificatione et enumeratione peccatorum.  haec causa iudicialis fieri non potest, ut in libro primo ostendimus, sed, quod potest uel ad senatum uel ad consilium uenire, non uisa est supersedenda.   cum ab nobis crimen remouere uolemus, aut in rem aut in hominem nostri peccati causam conferemus. si causa in hominem conferetur, quaerendum erit primum, potueritne tantum, quantum reus demonstrabit, is, in quem causa conferetur: et, quone modo aut honeste aut sine periculo potuerit obsisti; si maxime ita sit, num ea re concedi reo conueniat, quod alieno inductu fecerit. deinde in coniecturalem trahetur controuersiam et edisseretur, num consulto factum sit. si causa in rem quandam conferetur, et haec eadem fere et omnia, quae de necessitudine praecepimus, consideranda erunt. </paragraph>
  </page>
  <page id="33">
    <paragraph>quoniam satis ostendisse uideamur, quibus argumentationibus in uno quoque genere causae iudicialis uti conueniret, consequi uidetur, ut doceamus, quemadmodum ipsas argumentationes ornate et absolute tractare possimus. nam fere non difficile inuenire, quid sit causae adiumento; difficillimum uero est inuentum expolire et expedite pronuntiare. haec enim res facit, ut neque diutius, quam satis sit, in eisdem locis commoremur, nec eodem identidem reuoluamur, neque incoatam argumentationem relinquamus, neque incommode ad aliam deinceps transeamus. itaque hac ratione et ipse&lt;i&gt; meminisse poterimus, quid quoque loco dixerimus, et auditor cum totius causae tum unius cuiusque argumentationis distributionem percipere et meminisse poterit.   ergo absolutissima et perfectissima est argumentatio ea, quae in quinque partes est distributa: propositionem, rationem, rationis confirmationem, exornationem, conplexionem.  propositio est, per quam ostendimus summatim, quid sit quod probari uolumus.  ratio est quae causam demonstrat, uerum esse id, quod intendimus, breui subiectione.  rationis confirmatio est ea, quae pluribus argumentis conroborat breuiter expositam rationem.  exornatio est, qua utimur rei honestandae et conlocupletandae causa, confirmata argumentatione.  conplexio est, quae concludit breuiter, conligens partes argumentationis.  hisce igitur quinque partibus ut absolutissime utamur, hoc modo tractabimus argumentationem: 'causam ostendemus ulixi fuisse, quare interfecerit aiacen. inimicum enim acerrimum de medio tollere uolebat, a quo sibi non iniuria summum periculum metuebat. uidebat illo incolumi se incolumem non futurum; sperabat illius morte se salutem sibi conparare; consueuerat, si iure non potuerat, iniuria quauis inimico exitium machinari: cui rei mors indigna palamedi testimonium dat. ergo et metus periculi hortabatur eum interimere, a quo supplicium uerebatur; et consuetudo peccandi maleficii suscipiendi remouebat dubitationem. omnes enim cum minima peccata cum causa sus cipiunt, tum uero illa, quae multo maxima sunt maleficia, aliquo certo emolumento inducti suscipere conantur. si multos induxit in peccatum pecuniae spes, si conplures scelere se contaminarunt imperii cupiditate, si multi leue conpendium fraude maxima commutarunt, cui mirum uidebitur, istum a maleficio propter acerrimam formidinem non temperasse? uirum fortissimum, integerrimum, inimicitiarum persequentissimum, iniuria lacessitum, ira exsuscitatum homo timidus, nocens, conscius sui peccati, insidiosus * * * inimicum incolumem esse noluit: qui tandem hoc mirum uidebitur? nam cum feras bestias uideamus alacres et erectas uadere, ut alteri bestiae noceant, non est incredibile putandum istius quoque animum ferum, crudelem atque inhumanum cupide ad inimici perniciem profectum; praesertim cum in bestiis nullam neque bonam neque malam rationem uideamus, in isto plurimas et pessumas rationes semper fuisse intellegamus. si ergo pollicitus sum me daturum causam, qua inductus ulixes accesserit ad maleficium, et si inimicitiarum acerrimam rationem et periculi metum intercessisse demonstraui, non est dubium quin confiteatur causam maleficii fuisse.' </paragraph>
  </page>
  <page id="34">
    <paragraph>ergo absolutissima est argumentatio ea, quae ex quinque partibus constat; sed ea non semper necesse est uti. est cum conplexione supersedendum est, si res breuis est, ut facile memoria conprehendatur; est  cum exornatio praetermittenda est, si parum locuples ad amplificandum et exornandum res uidetur esse. sin et breuis erit argumentatio et res tenuis aut humilis, tum et exornatione et conplexione supersedendum est.  in omni argumentatione de duabus partibus postremis haec, quam exposui, ratio est habenda. ergo amplissima est argumentatio quinquepertita; breuissima est tripertita; mediocris sublata aut exornatione aut conplexione quadripertita.  duo genera sunt uitiosarum argumentationum: unum, quod ab aduersario reprehendi potest, id quod pertinet ad causam: alterum, quod tametsi nugatorium est, tamen non indiget reprehensionis. quae sint, quae reprehensione confutari conueniat, quae tacite contemni atque uitari sine reprehensione, nisi exempla subiecero, intellegere dilucide non poteris. haec cognitio uitiosarum argumentationum duplicem utilitatem adferet. nam et uitare in argumentatione uitium admonebit et ab aliis non uitatum commode reprehendere docebit.  quoniam igitur ostendimus perfectam et plenam argumentationem ex quinque partibus constare, in una  quaque parte argumentationis quae uitia uitanda sunt consideremus, ut et ipsi ab his uitiis recedere, et aduersariorum argumentationes hac praeceptione in omnibus partibus temptare et ab aliqua parte labefactare possimus. </paragraph>
  </page>
  <page id="35">
    <paragraph>expositio uitiosa est, cum ab aliqua aut a maiore parte ad omnes confertur id, quod non necessario est omnibus adtributum; ut si quis hoc modo exponat: 'omnes, qui in paupertate sunt, malunt maleficio parare diuitias, quam officio paupertatem tueri.'  si qui hoc modo exposuerit argumentationem, ut non curet quaerere, qualis ratio aut rationis confirmatio sit, ipsam facile reprehendemus expositionem, cum ostendemus, id, quod in aliquo paupere inprobo sit, in omnes pauperes falso et iniuria conferri.  item uitiosa expositio est, cum id, quod raro fit, fieri omnino negatur, hoc modo: 'nemo potest uno aspectu neque praeteriens in amorem incidere.'  nam cum nonnemo deuenerit in amorem uno aspectu, et cum ille neminem dixerit, omnino nihil differt raro id fieri, dummodo aliquando fieri aut posse modo fieri intellegatur.  item uitiosa expositio est, cum omnes res ostende mus nos collegisse et aliquam rem idoneam praeterimus, hoc modo: 'quoniam igitur hominem occisum constat esse, necesse est aut a praedonibus aut ab inimicis occisum esse aut abs te, quem ille heredem testamento ex parte faciebat. praedones in illo loco uisi numquam sunt, inimicum nullum habebat: relinquitur, si neque a praedonibus neque ab inimicis occisus est, quod alteri non erant, alteros non habebat, ut abs te sit interemptus.'  nam in huiuscemodi expositione reprehensione utemur, si quos praeterea quam quos ille conlegerit, potuisse suscipere maleficium ostenderimus: uelut in hoc exemplo, cum dixerit necesse esse aut a praedonibus aut ab inimicis aut a nobis occisum esse, dicemus: potuisse uel a familia uel a coheredibus nostris. cum hoc modo illorum conlectionem disturbauerimus, nobis latiorem locum defendendi reliquerimus. ergo hoc quoque uitandum est in expositione, ne quando, cum omnia collegisse uideamur, aliquam idoneam partem reliquerimus. </paragraph>
  </page>
  <page id="36">
    <paragraph>item uitiosa expositio est, quae constat ex falsa enumeratione, si aut, cum plura sunt, pauciora dicamus, hoc modo:  'duae res sunt, iudices, quae omnes ad maleficium inpellant, luxuries et auaritia.'  'quid amor?' inquiet quispiam, 'quid ambitio? quid religio? quid metus mortis? quid imperii cupiditas? quid denique alia permulta?' item falsa enumeratio est, cum pauciora sunt et plura dicimus, hoc modo: 'tres res sunt, quae omnes homines sollicitent, metus, cupiditas, aegritudo.'  satis enim fuerat dixisse metum, cupiditatem, quoniam aegritudinem cum utraque re coniunctam esse necesse est.  item uitiosa expositio est, quae nimium longe repetitur, hoc modo: 'omnium malorum stultitia est mater atque materies. ea parit inmensas cupiditates. inmensae porro cupiditates infinitae, inmoderatae sunt. haec pariunt auaritiam. auaritia porro hominem ad quod uis maleficium impellit. ergo auaritia inducti aduersarii nostri hoc in se facinus admiserunt.'  hic id, quod extremum dictum est, satis fuit exponere, ne ennium et ceteros po&#xEB;tas imitemur, quibus hoc modo loqui concessum est: utinam ne in nemore pelio securibus  caesae accidissent abiegnae ad terram trabes, neue inde nauis inchoandi exordium cepisset, quae nunc nominatur nomine argo, qui&lt;a&gt; argiui in ea delecti uiri uecti petebant pellem inauratam arietis colchis, imperio regis peliae, per dolum: nam numquam era errans mea domo efferret pedem. nam hic satis erat dicere, si id modo, quod satis esset, curarent po&#xEB;tae: utinam ne era errans mea domo efferret pedem. [medea animo aegro, amore saeuo saucia] ergo hac quoque ab ultimo repetitione in expositionibus magnopere supersedendum est. non enim &#x2020;reprehensione, sed sicut aliae conplures, * * * sua sponte uitiosa est. </paragraph>
  </page>
  <page id="37">
    <paragraph>uitiosa ratio est, quae ad expositionem non est  adcommodata uel propter infirmitatem uel propter uanitatem. infirma ratio est, quae non necessario ostendit ita esse, quemadmodum expositum est, uelut apud plautum: amicum castigare ob meritam noxiam inmune est facinus, uerum in aetate utile et conducibile. haec expositio est. uideamus, quae ratio adferatur: nam ego amicum hodie meum concastigabo pro commerita noxia. ex eo, quod ipse facturus est, non ex eo, quod fieri conuenit, utile quid sit, ratiocinatur. uana ratio est, quae ex falsa causa constat, hoc modo: 'amor fugiendus non est: nam ex eo uerissima nascitur amicitia.'  aut hoc modo: 'philosophia uitanda est: adfert enim socordiam atque desidiam.'  nam hae rationes nisi falsae essent, expositiones quoque earum ueras esse confiteremur. itemque infirma ratio est, quae non necessariam causam adfert expositionis: uelut pacuuius: fortunam insanam esse et caecam et brutam perhibent philosophi saxoque instare in globos&lt;o&gt; praedicant uolubili:  id quo saxum inpulerit fors, eo cadere fortunam autumant. caecam ob eam rem esse iterant, quia nihil cernat, quo sese adplicet; insanam autem esse aiunt, quia atrox, incerta instabilisque sit; brutam, quia dignum atque indignum nequeat internoscere. sunt autem alii philosophi, qui contra fortunam negant ullam miser&lt;a in aetate esse&gt;: t&lt;emer&gt;itatem esse autumant. id magis ueri simile esse usus rea&lt;p&gt;se experiundo edocet: uelut orestes modo fuit rex, factu&lt;st&gt; mendicus modo. naufragio nempe re[m] ergo id f&lt;a&gt;ctum, &lt;hau&gt; forte aut fortuna optigit. nam hic pacuuius infirma ratione utitur, cum ait uerius esse temeritate quam fortuna res geri. nam utraque opinione philosophorum fieri potuit, ut is, qui rex fuisset, mendicus factus esset. </paragraph>
  </page>
  <page id="38">
    <paragraph>item infirma ratio est, cum uidetur pro ratione ad ferri, sed idem dicit, quod in expositione dictum est, hoc modo: 'magno malo est hominibus auaritia, idcirco quod homines magnis et multis incommodis conflictantur propter inmensam pecuniae cupiditatem.'  nam hic aliis uerbis idem per rationem dicitur, quod dictum est per expositionem.  item infirma ratio est, quae minus idoneam, quam res postulat, causam subicit expositionis, hoc modo: 'utilis est sapientia, propterea quod qui sapientes sunt, pietatem colere consuerunt.' item: 'utile est amicos ueros habere: habeas enim quibuscum iocari possis.'  nam in huiusmodi rationibus non uniuersa neque absoluta, sed extenuata ratione expositio confirmatur.  item infirma ratio est, quae uel alii expositioni potest adcommodari, ut facit pacuuius, qui eandem adfert rationem, quare caeca, eandem, quare bruta fortuna dicitur.  in confirmatione rationis multa et uitanda in nostra et obseruanda in aduersariorum oratione sunt uitia proptereaque diligentius consideranda, quod adcurata confirmatio rationis totam uehementissime conprobat argumentationem.  utuntur igitur studiose&lt;i&gt; in confirmanda ratione duplici conclusione hoc modo:  iniuria abs te adficior indigna, pater; nam si inprobum esse chrespontem existimas, cur me huic locabas nuptiis? sin est probus, cur talem inuitam inuitum cogis linquere? quae hoc modo concludentur, aut ex contrario conuertentur aut ex simplici parte reprehendentur. ex contrario hoc modo: nulla te indigna, nata, adficio iniuria. si probus est, &lt;te&gt; locaui; sin est inprobus, diuortio te liberabo incommodis. ex simplici parte reprehendetur, se&lt;i&gt; ex duplici conclusione alterutra pars diluitur, hoc modo: 'nam si inprobum esse chrespontem existimas, cur me huic locabas nuptiis?' 'duxi probum, erraui. post cognoui, et fugio cognitum.' ergo reprehensio huiusmodi conclusionis duplex est; auctior illa superior, facilior haec posterior ad excogitandum. </paragraph>
  </page>
  <page id="39">
    <paragraph>item uitiosa confirmatio est rationis, cum ea re, quae plures res significat, abutimur pro certo unius rei signo, hoc modo: 'necesse est, quoniam pallet, aegrotasse'; aut 'necesse est peperisse, quoniam sustinet puerum infantem.'   nam haec sua sponte certa signa non habent: sin cetera quoque similia concurrunt, nonnihil illiusmodi signa adaugent suspicionem.  item uitiosum est, quod uel in alium uel in eum ipsum, qui dicit&#x2014;quod in aduersarium dicit&#x2014;potest conuenire, hoc modo: 'miseri sunt, si uxores ducunt.' 'at tu duxisti alteram.' item uitiosum est id, quod uulgarem habet defensionem, hoc modo: 'iracundia deductus peccauit aut adulescentia aut amore.'  huiuscemodi enim deprecationes si probabuntur, inpune maxima peccata dilabentur.  item uitiosum est, quo&lt;m&gt; id pro certo sumitur quod inter omnes constat, quod etiam nunc in controuersia, hoc modo: eho tu, dii, quibus est potestas motus superum atque inferum, pacem enim inter sese conciliant, conferunt concordiam. nam ita pro suo iure hoc exemplo ut&lt;entem&gt; chrespontem ennius induxit, quasi iam satis certis rationibus ita esse demonstrasset.   item uitiosum est, quod iam quasi sero atque acto negotio dici uidetur, hoc modo: 'in mentem mihi si uenisset, quiritis, non commisissem, ut in hunc locum res ueniret, nam hoc aut hoc fecissem; sed me tum haec ratio fugit.' </paragraph>
  </page>
  <page id="40">
    <paragraph>item uitiosum est, quo&lt;m&gt; id, quod in aperto delicto positum est, tamen aliqua tegitur defensione, hoc modo: cum te expetebant omnes, florentissimo regno reliqui: nunc desertum ab omnibus summo peri&lt;cl&gt;o sola ut restituam paro.  item uitiosum est, quod in aliam partem ac dictum sit potest accipi. id est huiusmodi, ut si quis potens ac factiosus in contione dixerit: 'satius est uti regibus, quam uti malis legibus.'  nam et hoc, tametsi rei augendae causa potest sine malitia dici, tamen propter potentiam eius, qui dicit, non dicitur sine atroci suspicione.  item uitiosum est falsis aut uulgaribus definitionibus uti. falsae sunt huiusmodi, ut si quis dicat iniuriam esse nullam, nisi quae ex pulsatione aut conuicio constet. uulgares sunt, quae nihilominus in aliam rem transferri possunt, ut si quis dicat: 'quadruplator, ut breuiter scribam, capitalis est: est enim inprobus et pestifer ciuis.'   nam nihilo magis quadruplatoris quam furis, quam sicarii aut proditoris attulit definitionem.  item uitiosum est pro argumento sumere, quod in disquisitione positum est; ut si quis quem furti arguat et ita dicat, eum esse hominem inprobum, auarum, fraudulentum: ei rei testimonium esse, quod sibi furtum fecerit.  item uitiosum est controuersiam controuersia dissoluere, hoc modo: 'non conuenit, censores, istum uobis satis facere, quod ait se non potuisse adesse ita, ut iuratus fuerat. quid? si ad exercitum non uenisset, id&lt;e&gt;mne tribuno militum diceret?' </paragraph>
  </page>
  <page id="41">
    <paragraph>hoc ideo uitiosum est, quia non expedita aut iudicata res, sed inpedita et in simili controuersia posita exempli loco profertur.  item uitiosum est, cum id, de quo summa controuersia est, parum expeditur et, quasi transactum sit, relinquitur, hoc modo: aperte fatur dictio, se&lt;i&gt; intellegas: tali dari arma, qualis qui gessit fuit, iubet, potiri si studeamus pergamum. quem ego me profiteor esse: me est aecum frui fraternis armis mihique adiudicarier, uel quod propinquus uel quod uirtute aemulus.   item uitiosum est ipsum sibi in sua oratione dissentire et contra atque ante dixerit dicere, hoc modo: qua causa accusem hunc? tum id exputando euoluere: nam si ueretur, quid eum accuses, qui est probus? sin inuerecundum animi ingenium possidet, quid autem eum accuses, qui id parui auditum &lt;ae&gt;stimet? non incommoda ratione uidetur sibi ostendisse, quare non accusaret. quid postea? quid ait? nunc ego te ab summo iam detexam exordio.  item uitiosum est, quod dicitur contra iudicis uoluntatem aut eorum, qui audiunt, si aut partes, quibus illi student, aut homines, quos illi caros habent, laedantur aut aliquo eiusmodi uitio laeditur auditoris uoluntas.  item uitiosum est non omnis res confirmare, quas pollicitus sis in expositione.  item uerendum est, ne de alia re dicatur, cum alia de re controuersia sit; inque eiusmodi uitio considerandum est, ne aut ad rem addatur quid aut quippiam de re detrahatur, aut tota causa mutata in aliam causam deriuetur; uti apud pacuuium zethus cum amphione, quorum controuersia de musica inducta  disputatione in sapientiae rationem et uirtutis utilitatem consumitur. </paragraph>
  </page>
  <page id="42">
    <paragraph>item considerandum est, ne aliud accusatoris criminatio contineat, aliud defensoris purgatio purget, quod saepe consulto multi ab reo faciunt angustiis causae coacti; ut si quis, cum accusetur ambitu magistratum petisse, ab imperatoribus saepe numero apud exercitum * * * donatum esse. hoc si diligenter in oratione aduersariorum obseruauerimus, saepe deprehendemus eos de ea re quod dicant non habere.  item uitiosum est artem aut scientiam aut studium quodpiam uituperare propter eorum uitia, qui in eo studio sunt: ueluti qui r&lt;h&gt;etoricam uituperant propter alicuius oratoris uituperandam uitam.  item uitiosum est ex eo, quia perperam factum constet esse, putari ostendi a certo homine factum esse, hoc modo: 'mortuum deformatum, tumore praeditum, corpore decoloratum constat fuisse: ergo ueneno necatus est.'  deinde, si sit usque in eo occupatus, ut multi faciunt, uenenum datum, uitio non mediocri conflictetur. non enim factumne sit quaeritur, sed a quo factum sit.  item uitiosum est in conparandis rebus alteram rem efferre, de re altera mentionem non facere aut neglegentius disputare: ut si cum conparetur, utrum satius  sit populum frumentum accipere an non accipere, quae commoda sint in altera re uera, curet, enumeret; quae in altera incommoda sint et qua&lt;e&gt; uelit depressa, praetereat aut ea, quae minima sint, dicat.  item uitiosum est in rebus conparandis necesse putari alteram rem uituperari, cum alteram laudes: quod genus, si quaeratur, utris maior honor habendus sit, albensibus an uestinis pennensibus, quod rei p. pop. r. profuerint, et is, qui dicat, alteros laedat. non enim necesse est, si alteros praeponas, alteros uituperare: fieri enim potest, ut, quo&lt;m&gt; alteros magis laudaris, aliquam alteris partem laudis adtribuas, ne cupide depugnasse contra ueritatem puteris. </paragraph>
  </page>
  <page id="43">
    <paragraph>item uitiosum est de nomine et uocabulo controuersiam struere, quam rem consuetudo optime potest iudicare; uelut sulpicius, qui intercesserat, ne exulis, quibus causam dicere non licuisset, reducerentur, idem posterius inmutata uoluntate, cum eandem legem ferret, alio se ferre dicebat propter nominum commutationem: nam non exules, sed ui eiectos se reducere aiebat. proinde quasi id fuisset in controuersia, quo illi nomine appellarentur, aut proinde quasi non om nes, quibus aqua et igni interdictum est, exules appellentur. uerum illi fortasse ignoscimus, si cum causa fecit; nos tamen intellegamus uitiosum esse intendere controuersiam propter nominum mutationem.  quoniam exornatio constat ex similibus et exemplis et amplificationibus et rebus iudicatis et ceteris rebus, quae pertinent ad exaugendam et conlocupletandam argumentationem, quae sint his rebus uitia, consideremus.  simile uitiosum est, quod de aliqua parte dissimile est, nec habet parem rationem conparationis, aut sibi ipsi obest qui adfert.  exemplum uitiosum est, si aut falsum est, ut reprehendatur, aut inprobum, ut non sit imitandum, aut maius aut minus, quam res postulat.  res iudicata uitiose proferetur, si aut dissimili de re proferetur, aut de ea re, qua de controuersia non est, aut inproba, aut eiusmodi, ut aut plures aut magis idoneae res iudicatae ab aduersariis proferri possint.  item uitiosum est id, quod aduersarii factum esse confiteantur, de eo argumentari et planum facere factum esse; nam id augeri oportet. </paragraph>
  </page>
  <page id="44">
    <paragraph>item uitiosum est id augere, quod conuenit docere,  hoc modo: ut si quis quem arguat hominem occidisse et, antequam satis idoneas argumentationes attulerit, augeat peccatum et dicat nihil indignius esse quam hominem occidere. non enim, utrum indignum sit an non, sed, factumne sit, quaeritur.  conplexio uitiosa est, quae non, quod quique primum dictum est, primum conplectitur; et quae non breuiter concluditur; et quae non ex enumeratione certum et constans aliquid relinquit, ut intellegatur, quid propositum in argumentatione sit, quid deinde ratione, quid &lt;rationis&gt; confirmatione, quid tota argumentatione demonstratum.  conclusiones, quae apud graecos epilogi nominantur, tripertitae sunt. nam constant ex enumeratione, amplificatione, et conmiseratione.  quattuor locis uti possumus conclusionibus: in principio, secundum narrationem, secundum firmissimam argumentationem, in conclusione.  enumeratio est, per quam colligimus et commonemus, quibus de rebus uerba fecerimus, breuiter, ut renouetur, non redintegretur oratio: et ordine, ut quicquid erit dictum, referemus, ut auditor, si memoriae mandauerit, ad idem, quod ipse meminerit,  reducatur. item curandum est, ne aut ab exordio aut narratione repetatur orationis enumeratio. ficta enim et dedita opera conparata oratio uidebitur esse artificii significandi, ingenii uenditandi, memoriae ostendendae causa. quapropter initium enumerationis sumendum est a diuisione. dein ordine breuiter exponendae res sunt, quae tractatae erunt in confirmatione et confutatione. </paragraph>
  </page>
  <page id="45">
    <paragraph>amplificatio est res, quae per locum communem instigationis auditorum causa sumitur. loci communis ex decem praeceptis commodissume sumentur adaugendi criminis causa.  primus locus sumitur ab auctoritate, cum commemoramus, quantae curae ea res fuerit diis inmortalibus aut maioribus nostris, regibus, ciuitatibus, nationibus, hominibus sapientissimis, senatui; item maxime, quo modo de his rebus legibus sanctum sit.  secundus locus est, cum consideramus, illae res,  de quibus criminamur, ad quos pertineant: utrum ad omnes, quod atrocissimum est; an ad superiores, quod genus &lt;i&gt;i sunt, a quibus auctoritatis locus communis sumitur; an ad pares, hoc est, in isdem partibus animi, corporis, fortunarum positos; an ad inferiores, qui his omnibus rebus antecelluntur.  tertius locus est, quo percontamur, quid sit euenturum, si omnibus idem concedatur; et ea re neglecta ostendemus quid periculorum atque incommodorum consequatur.  quartus locus est, quo demonstratur, si huic sit permissum, multos alacriores ad maleficium futuros, quod adhoc expectatio iudicii remoratur.  quintus locus est, qu&lt;o&gt;m ostendimus, si semel aliter iudicatum sit, nullam rem fore, quae incommodo mederi aut erratum iudi&lt;c&gt;um corrigere possit. quo in loco  non incommodum erit uti ceterarum rerum conparatione, ut ostendamus alias res posse aut uetustate sedari aut consilio corrigi, huius rei aut leniendae aut corrigendae nullam rem adiumento futuram. </paragraph>
  </page>
  <page id="46">
    <paragraph>sextus est locus, qu&lt;o&gt;m ostendimus et consulto factum, et dicimus uoluntario facinori nullam esse excusationem, inprudentiae [et] iustam deprecationem paratam.  septimus locus est, quo ostendimus taetrum facinus, crudele, nefarium, tyrannicum esse: quod genus iniuria mulierum, aut earum rerum aliquid, quarum rerum causa bella suscipiuntur et cum hostibus de uita dimicatur.  octauus locus est, quo ostendimus non uulgare, sed singulare esse maleficium, spurcum, nefarium, inusitatum: quo maturius et atrocius uindicandum est.  nonus locus constat ex peccatorum conparatione, quasi cum dicemus maius esse maleficium stuprare ingenuum quam sacrum legere quod alterum propter egestatem, alterum propter intemperantem superbiam fiat.   decimus locus est, per quem omnia, quae in negotio gerundo acta sunt quaeque rem consequi solent, exputamus acriter et criminose et diligenter, ut agi res et geri negotium uideatur rerum consequentium enumeratione.  misericordia commouebitur auditoribus, se&lt;i&gt; uariam fortunarum commutationem dicemus: si ostendemus, in quibus commodis fuerimus quibusque incommodis simus, conparatione: si, quae nobis futura sint, nisi causam optinuerimus, enumerabimus et ostendemus: si supplicabimus et nos sub eorum, quorum misericordiam captabimus, potestatem subiciemus: si, quid nostris parentibus, liberis, ceteris necessariis casurum sit propter nostras calamitates, aperiemus, et simul ostendemus illorum nos sollicitudine et miseria, non nostris incommodis dolere: si de clementia, humanitate, misericordia nostra, qua in alios usi sumus, aperiemus: si nos semper aut diu in malis fuisse ostendemus: si nostrum fatum aut fortunam conqueremur: si animum nostrum fortem, patientem incommodorum ostendemus futurum. conmiserationem breuem esse oportet. nihil enim lacrima citius arescit.  fere locos obscurissimos totius artificii tractauimus in hoc libro; quapropter huic uolumini modus  hic sit: reliquas praeceptiones, quoad uidebitur, in tertium librum transferemus. haec si, ut conquisite conscripsimus, ita tu diligenter et nobiscum et sine nobis considerabis, et nos industriae fructus ex tua conscientia capiemus, et tute nostram diligentiam laudabis, tua perceptione laetabere: tu scientior eris praeceptorum artificii, nos alacriores ad relicum persoluendum. uerum haec futura satis scio; te enim non ignoro. nos deinceps ad cetera praecepta transeamus, ut, quod libentissime faciamus, tuae rectissimae uoluntati morem geramus.</paragraph>
  </page>
  <page id="47">
    <paragraph>liber tertius  ad omnem iudicialem causam quemadmodum conueniret inuentionem rerum adcommodari, satis abundanter arbitror superioribus libris demonstratum. nunc earum rationem rerum inueniendarum, quae pertinebant ad causas deliberatiuas et demonstratiuas, in hunc librum transtulimus,  ut omnis inueniundi praeceptio tibi quam primum persolueretur. reliquae quattuor partes erant artificii. de tribus partibus in hoc libro dictum est: dispositione, pronuntiatione, memoria. de elocutione, quia plura dicenda uidebantur, in quarto libro conscribere maluimus, quem, ut arbitror, tibi librum celeriter absolutum mittemus, ne quid tibi r&lt;h&gt;etoricae artis deesse possit. interea prima quaeque et nobiscum, cum uoles, et interdum sine nobis legendo consequere, ne quid inpediare, quin ad hanc utilitatem pariter nobiscum progredi possis. nunc tu fac attentum te praebeas: nos proficisci ad instituta pergemus. </paragraph>
  </page>
  <page id="48">
    <paragraph>deliberationes partim sunt eiusmodi, ut quaeratur, utrum potius faciendum sit; partim eiusmodi, ut, quid potissimum faciendum sit, consideretur. utrum potius, hoc modo: kartago tollenda an relinquenda uideatur. quid potissimum, hoc pacto: ut si hannibal consultet, qu&lt;o&gt;m ex italia kartaginem arcessatur, an in italia remaneat, an domum redeat, an in aegyptum profectus occupet alexandriam.  item deliberationes partim ipsae propter se consultandae sunt, ut si deliberet senatus, captiuos ab hostibus redimat, an non; partim propter aliquam extraneam causam ueniunt in deliberationem et consultationem, ut si deliberet senatus [bello italico], soluatne legibus scipionem, ut eum liceat ante tempus consulem fieri; partim et propter se sunt delibe randae et magis propter extraneam causam ueniunt in consultationem, ut si deliberet senatus bello italico, sociis ciuitatem det, an non.  in quibus causis rei natura faciet deliberationem, omnis oratio ad ipsam rem adcommodabitur; in quibus extranea causa conficiet deliberationem, in his ea ipsa causa erit adaugenda aut deprimenda.  omnem orationem eorum, qui sententiam dicent, finem sibi conueniet utilitatis proponere, ut omnis eorum ad eam totius orationis ratio conferatur.  utilitas in duas partes in ciuili consultatione diuiditur: tutam, honestam.  tuta est, quae conficit instantis aut consequentis periculi uitationem qualibet ratione. haec tribuitur in uim et dolum, quorum aut alterum separatim aut utrumque sumemus coniuncte. </paragraph>
  </page>
  <page id="49">
    <paragraph>uis decernitur per exercitus, classes, arma, tormenta, euocationes hominum et alias huiusmodi res.  dolus consumitur in pecunia, pollicitatione, dissimulatione, maturatione, mentitione et ceteris rebus de quibus magis idoneo tempore loquemur, si quando de re militari aut de administratione rei p. scribere uelimus.   honesta res diuiditur in rectum et laudabile.  rectum est, quod cum uirtute et officio fit. id diuiditur in prudentiam, iustitiam, fortitudinem, modestiam.  prudentia est calliditas, quae ratione quadam potest dilectum habere bonorum et malorum. dicitur item prudentia scientia cuiusdam artificii: item appellatur prudentia rerum multarum memoria et usus conplurium negotiorum.  iustitia est aequitas ius uni cuique rei tribuens pro dignitate cuiusque.  fortitudo est rerum magnarum adpetitio et rerum humilium contemptio et laboris cum utilitatis ratione perpessio.  modestia est in animo continens moderatio cupiditatem.  prudentiae partibus utemur in dicendo, si commoda cum incommodis conferemus, cum alterum sequi, uitare alterum cohortemur; aut si qua in re cohortabimur aliquid, cuius rei aliquam disciplinam [scientiam] poterimus habere, quo modo aut qua quidque ratione fieri oporteat; aut si suadebimus quippiam, cuius rei gestae aut praesentem aut auditam memoriam poterimus habere: qua in re facile id, quod uelimus, exemplo allato persuadere possumus. </paragraph>
  </page>
  <page id="50">
    <paragraph>iustitiae partibus utemur, si aut innocentium aut  supplicium misereri dicemus oportere; si ostendemus bene merentibus gratiam referre conuenire; si demonstrabimus ulcisci male meritos oportere; si fidem magnopere censebimus conseruandam; si leges et mores ciuitatis egregie dicemus oportere seruari; si societates atque amicitias studiose dicemus coli conuenire; si, quod ius in parentis, deos, patriam natura conparauit, id religiose colendum demonstrabimus; si hospitia, clientelas, cognationes, adfinitates caste colenda esse dicemus; si nec pretio nec gratia nec periculo nec simultate a uia recta ostendemus deduci oportere; si dicemus in omnibus aequabile ius statui conuenire. his atque huiusmodi partibus iustitiae si quam rem in contione aut in consilio faciendam censebimus, iustam esse ostendemus, contrariis iniustam. ita fiet, ut isdem locis et ad suadendum et ad dissuadendum simus conparati.  sin fortitudinis retinendae causa faciendum esse dicemus, ostendemus res magnas et celsas sequi et appeti oportere; et item res humiles et indignas uiris fortibus * * * uel uiros fortes propterea contemnere oportere nec idoneas dignitate sua iudicare. item ab nulla re honesta periculi aut laboris magnitudine deduci oportere; antiquiorem mortem turpitudine haberei; nullo dolore cogi, ut ab officio recedatur; nullius pro rei ueritate metuere inimicitias; quodlibet pro patria, parentibus, hospitibus, amicis, &lt;i&gt;is rebus, quas  iustitia colere cogit, adire periculum et quemlibet suscipere laborem.  modestiae partibus utemur, si nimias libidines honoris, pecuniae, similium rerum uituperabimus; si unam quamque rem certo naturae termino definiemus; si, quoad cuique satis sit, ostendemus, nimium progredi dissuadebimus, modum uni cuique rei statuemus. </paragraph>
  </page>
  <page id="51">
    <paragraph>huiusmodi partes sunt uirtutis amplificandae, si suadebimus, omnibus uerbis adtenuandae, si ab his dehortabimur, ut haec adtenuentur quae supra demonstraui. nam nemo erit, qui censeat a uirtute recedendum; uerum aut res non eiusmodi dicatur esse, ut uirtutem possimus egregiam experiri, aut in contrariis potius rebus quam in his uirtus constare, quae ostendantur. item, si quo pacto poterimus, quam is, qui contra dicet, iustitiam uocabit, nos demonstrabimus ignauiam esse et inertiam, ac prauam liberalitatem; quam prudentiam appellarit, ineptam et garrulam et odiosam scientiam esse dicemus; quam ille modestiam dicet esse, eam nos inertiam et dissolutam neglegentiam esse dicemus; quam ille fortitudinem nominarit, eam nos gladiatoriam et inconsideratam appellabimus temeritatem.  laudabile est, quod conficit honestam et praesentem et consequentem commemorationem. hoc nos eo separauimus a recto, non quod hae quat&lt;t&gt;uor partes, quae subiciuntur sub uocabulum recti, hanc ho nestatis commemorationem dare non soleant; sed quamquam ex recto laudabile nascitur, tamen in dicendo seorsum tractandum est hoc ab illo: neque enim solum laudis causa rectum sequi conuenit, sed si laus consequitur, duplicatur recte&lt;i&gt; adpetendi uoluntas. cum igitur erit demonstratum rectum esse, laudabile esse demonstrabimus aut ab idoneis hominibus&#x2014;ut si qua res honestiori ordine&lt;i&gt; placeat, quae a deteriore ordine inprobetur&#x2014;aut quibus sociis aut omnibus ciuibus, exteris nationibus, posterisque nostris. </paragraph>
  </page>
  <page id="52">
    <paragraph>cum huiusmodi diuisio sit locorum in consultatione, breuiter aperienda erit totius tractatio causae.  exordiri licebit uel a principio uel ab insinuatione uel isdem rationibus, quibus in iudiciale&lt;i&gt; causa.  si cuius rei narratio incidet, eadem ratione narrari oportebit.  quoniam in huiusmodi causis finis est utilitas et ea diuiditur in rationem tutam atque honestam, si utrumque poterimus ostendere, utrumque pollicebimur nos in dicendo demonstraturos esse; si alterum erimus demonstraturi, simpliciter quid dicturi sumus, ostendemus. at si nostram rationem tutam esse dicemus, diuisione utemur in uim et consilium. nam quod in docendo rei dilucidae magnificandae causa dolum appellauimus, id in dicendo honestius consi lium appellabimus. si rationem nostrae sententiae rectam esse dicemus et omnes partes recte&lt;i&gt; incident, quadripertita diuisione utemur: si non incident, quot erunt, tot exponemus in dicendo.  confirmatione et confutatione utemur, nostris locis, quos ante ostendimus, confirmandis, contrariis confutandis. argumentationis artificiose tractandae ratio de secundo libro petetur. sed si acciderit, ut in consultatione alteri ab tuta ratione, alteri ab honesta sententia sit, ut in deliberatione eorum qui a poeno circumsessi deliberant, quid agant, qui tutam rationem sequi suadebit, his locis utetur: nullam rem utiliorem esse incolumitate; uirtutibus uti neminem posse, qui suas rationes in tuto non conlocarit; ne deos quidem esse auxilio is, qui se inconsulto in periculum mittant; honestum nihil oportere existimari, quod non salutem pariat. qui tutae rei praeponet rationem honestam, his locis utetur: uirtutem nullo tempore relinquendam; uel dolorem, si is timeatur, uel mortem, si ea formidetur, dedecore et infamia leuiorem esse; considerare, quae sit turpitudo consequtura: at non inmortalitatem neque aeternam incolumitatem consequi, nec esse exploratum illo uitato periculo nullum in aliud peri culum uenturum; uirtute&lt;i&gt; uel ultra mortem proficisci esse praeclarum; fortitudini fortunam quoque esse adiumento solere; eum tute uiuere, qui honeste uiuat, non, qui in praesentia incolumis, et eum, qui turpiter uiuat, incolumem in perpetuum esse non posse. </paragraph>
  </page>
  <page id="53">
    <paragraph>conclusionibus fere similibus in his et in iudicialibus causis uti solemus, nisi quod his maxime conducit quam plurima rerum ante gestarum exempla proferre.  nunc ad demonstratiuum genus causae transeamus. quoniam haec causa diuiditur in laudem et uituperationem, quibus ex rebus laudem constituerimus, ex contrariis rebus erit uituperatio conparata. laus igitur potest esse rerum externarum, corporis, animi.  rerum externarum sunt ea, quae casu aut fortuna secunda aut aduersa accidere possunt: genus, educatio, diuitiae, potestates, gloriae, ciuitas, amicitiae, et quae huiusmodi sunt et quae his contraria.  corporis sunt ea, quae natura corpori adtribuit commoda aut incommoda: uelocitas, uires, dignitas, ualetudo, et quae contraria sunt.   animi sunt ea, quae consilio et cogitatione nostra constant: prudentia, iustitia, fortitudo, modestia, et quae contraria sunt. erit igitur haec confirmatio et confutatio nobis in huiusmodi causa.  principium sumitur aut ab nostra aut ab eius, de quo loquemur, aut ab eorum, qui audient, persona aut ab re. ab nostra, si laudabimus: aut officio facere, quod causa necessitudinis intercedat; aut studio, quod eiusmodi uirtute sit, ut omnes commemorare debeant uelle, quod rectum sit; aut ex aliorum laude ostendere, qualis ipsius animus sit. si uituperabimus: aut merito facere, quod ita tractati sumus; aut studio, quod utile putemus esse ab omnibus unicam malitiam atque nequitiam cognosci; aut quod placeat ostendi, quod nobis placeat, ex aliorum uituperatione. ab eius persona, de quo loquemur, si laudabimus: uereri nos, ut illius facta uerbis consequi possimus; omnes homines illius uirtutes praedicare oportere; ipsa facta omnium laudatorum eloquentiam anteire. si uituperabimus, ea, quae uidemus contrarie paucis uerbis commutatis dici posse, dicemus, ut paulo supra exempli causa demonstratum est. ab auditorum persona, si laudabimus: quoniam non apud ignotos  laudemus, nos monende&lt;i&gt; causa pauca dicturos; aut si erunt ignoti, ut talem uirum uelint cognoscere, petemus: quoniam in eodem uirtutis studio sint, apud quos laudemus, atque ille, qui laudatur, fuerit aut sit, sperare nos facile iis, quibus uelimus, huius facta probaturos. contraria uituperatio: quoniam norint, pauca de nequitia eius dicturos; quod si ignorent, petemus, uti gnoscant, uti malitiam uitare possint: quoniam dissimiles sint, qui audiant, atque ille, qui uituperatur, sperare eos illius uitam uehementer inprobaturos. ab rebus ipsis: incertos esse, quid potissimum laudemus; uereri, ne, cum multa dixerimus, plura praetereamus, et quae similes sententias habebunt; quibus sententiis contraria sumuntur a uituperatione. </paragraph>
  </page>
  <page id="54">
    <paragraph>principio tractato aliqua harum, quas ante commemorauimus, ratione, narratio non erit ulla, quae necessario consequatur; sed si qua inciderit, qu&lt;o&gt;m aliquod factum eius, de quo loquemur, nobis narrandum sit cum laude aut uituperatione, praeceptio narrandi de primo libro repetetur.  diuisione hac utemur: exponemus, quas res laudaturi sumus aut uituperaturi; deinde, ut quaeque, quoue tempore res erit gesta, ordine dicemus, ut, quid quamque tute cauteque egerit, intellegatur. sed  exponere oportebit animi uirtutes aut uitia; deinde commoda aut incommoda corporis aut rerum externarum, quomodo ab animo tractata sunt, demonstrare. ordinem hunc adhibere in demonstranda uita debemus: ab externis rebus: genus: in laude, quibus maioribus natus sit; si bono genere, parem aut excelsiorem fuisse; si humili genere, ipsum in suis, non in maiorum uirtutibus habuisse praesidium; in uituperatione, si bono genere, dedecori maioribus fuisse; si malo, tamen his ipsis detrimento fuisse. educatio: in laude, * * * honeste in bonis disciplinis totius pueritiae fuerit; in uituperatione * * * &lt;de&gt;inde tran&lt;s&gt;ire oportet ad corporis commoda: natura si sit dignitas atque forma, laude&lt;i&gt; fuisse eam, non quemadmodum ceteris detrimento atque dedecori; si uires atque uelocitas egregia, honestis haec exercitationibus et industriis dicemus conparata; si ualetudo perpetua, diligentia et temperantia cupiditatum; in uituperatione, si erunt haec corporis commoda, de his usum dicemus, quae casu et natura tamquam qui libet gladiator habuerit; si non erunt, praeter formam omnia ipsius culpa et intemperantia &lt;a&gt;fuisse dicemus. deinde reuertemur ad extraneas res, et in his animi uirtutes aut uitia quae fuerint, considerabimus; diuitiae an paupertas fuerit, et quae potesta&lt;te&gt;s, quae gloriae, quae amicitiae, quae inimicitiae, et quid fortiter inimicitiis gerundis fecerit; cuius causa susceperit inimicitias; qua fide, beniuolentia, officio gesserit amicitias; in diuitiis qualis aut paupertate cuiusmodi fuerit; quemadmodum habuerit in potestatibus gerundis animum. si interierit, cuiusmodi mors eius fuerit, cuiusmodi res mortem eius sit consecuta. ad omnes autem res, in quibus animus hominis maxime consideratur, illae quattuor animi uirtutes erunt adcommodandae; ut, si laudemus, aliud iuste, aliud fortiter, aliud modeste, et aliud prudenter factum esse dicamus; si uituperabimus, aliud iniuste, aliud inmodeste, aliud ignaue, aliud stulte factum praedicemus. perspicuum est iam nimirum ex hac dispositione, quemadmodum sit tractanda tripertita diuisio laudis et uituperationis, si illud etiam adsumpserimus, non necesse esse nos omnes has partes in laudem aut in uituperationem transferre, propterea quod saepe ne incidunt quidem, saepe ita tenuiter incidunt, ut non sint necessaria dictu. quapropter eas partes, quae firmissimae uidebuntur, legere oportebit. </paragraph>
  </page>
  <page id="55">
    <paragraph>conclusionibus breuibus utemur, enumera tione ad exitum causae; in ipsa causa crebras et breues amplificationes interponemus per locos communis.  nec hoc genus causae, eo quod raro accidit in uita, neglegentius commendandum est: neque enim id quod potest accidere, ut faciendum sit aliquando, non oportet uelle quam adcommodatissime posse facere; et si separatim haec causa minus saepe tractatur, at in iudicialibus et in deliberatiuis causis saepe magnae partes uersantur laudis aut uituperationis. quare in hoc quoque causae genere nonnihil industriae consumendum putemus. nunc, absoluta a nobis difficillima parte rhetoricae, hoc est inuentione perpolita atque omne causae genus adcommodata, tempus est ad ceteras partes proficisci. deinceps igitur de dispositione dicemus.  quoniam dispositio est, per quam illa, quae inuenimus, in ordinem redigimus, ut certo quidquid loco pronuntietur, uidendum est, cuiusmodi rationem in disponendo habere conueniat. genera dispositionum sunt duo: unum ab institutione artis profectum, alterum ad casum temporis adcommodatum.  ex institutione artis disponemus, cum sequemur eam praeceptionem, quam in primo libro exposuimus, hoc est, ut utamur principio, narratione, di uisione, confirmatione, confutatione, conclusione; et ut hunc ordinem, quemadmodum praeceptum est ante, in dicendo sequamur. item ex institutione artis non modo totas causas per orationem, sed singulas quoque argumentationes disponemus, quemadmodum in libro secundo docuimus: in expositionem, rationem, confirmationem rationis, exornationem, conclusionem. haec igitur duplex dispositio est: una per orationes, altera per argumentationes, ab institutione artis profecta. </paragraph>
  </page>
  <page id="56">
    <paragraph>est autem alia dispositio, quae, cum ab ordine artificioso recedendum est, oratoris iudicio ad tempus adcommodatur; ut si ab narratione dicere incipiamus aut ab aliqua firmissima argumentatione aut litterarum aliquarum recitatione; aut si secundum principium confirmatione utamur, deinde narratione aut si quam eiusmodi permutationem ordinis faciemus; quorum nihil, nisi causa postulat, fieri oportebit. nam si uehementer aures auditorum optunsae uidebuntur atque animi defatigati ab aduersariis multitudine uerborum, commode poterimus principio supersedere, exordiri causam aut a narratione aut aliqua firma argumentatione. deinde, si commodum erit, quod non semper necesse est, ad principii sententiam reuerti licebit. si causa nostra magnam difficultatem uidebitur habere, ut nemo aequo animo principium possit audire, ab  narratione cum inceperimus, ad principii sententiam reuertemur. si narratio parum probabilis, exordiemur ab aliqua firma argumentatione. his commutationibus et translationibus saepe uti necesse est, cum ipsa res artificiosa dispositionem artificiose commutare cogit.  in confirmatione et confutatione argumentationum dispositiones huiusmodi conuenit habere: firmissimas argumentationes in primis et in postremis causae partibus conlocare; mediocris et neque inutiles ad dicendum neque necessarias ad probandum, quae, si separatim ac singulae dicantur, infirmae sint, cum ceteris coniunctae firmae et probabiles fiunt, interponi [in medio conlocari] oportet. nam et statim re narrata expectat animus auditoris, se&lt;i&gt; qua re causa confirmari possit&#x2014;quapropter continuo firmam aliquam oportet inferre argumentationem&#x2014;: et, reliqua, quoniam nuperrime dictum facile memoriae mandatur, utile est, cum dicere desinamus, recentem aliquam relinquere in animis auditorum bene firmam argumentationem. haec dispositio locorum, tamquam instructio militum, facillime in dicendo, sicut illa in pugnando, parere poterit uictoriam. </paragraph>
  </page>
  <page id="57">
    <paragraph>pronuntiationem multi maxime utilem oratori  dixerunt esse et ad persuadendum plurimum ualere. nos quidem unum de quinque rebus plurimum posse non facile dixerimus, nec egregie magnam esse utilitatem in pronuntiatione audacter confirmauerimus. nam commodae inuentiones et concinnae uerborum elocutiones et partium causae artificiosae dispositiones et horum omnium diligens memoria sine pronuntiatione non plus, quam sine his rebus pronuntiatio sola ualere poterit. quare, et quia nemo de ea re diligenter scripsit&#x2014;nam omnes uix posse putarunt de uoce et uultu et gestu dilucide scribi, cum eae res ad sensus nostros pertinerent&#x2014;et quia magnopere ea pars a nobis ad dicendum conparanda est, non neglegenter uidetur tota res consideranda.  diuiditur igitur pronuntiatio in uocis figuram et in corporis motum. figura uocis est ea, quae suum quendam possidet habitum ratione et industria conparatum. ea diuiditur in tres partes: magnitudinem, firmitudinem, mollitudinem.  magnitudinem uocis maxime conparat natura, nonnihil auget, sed maxime amplificat a&lt;d&gt;curatio.  firmitudinem uocis maxime conparat &lt;cura&gt;, nonnihil adauget et maxime conseruat exercitatio imitationis.  mollitudinem uocis, hoc est, ut eam torquere in dicendo nostro commodo possimus, maxime faciet exercitatio declamationis.   quapropter de magnitudine uocis et firmitudinis parte, quoniam altera natura paritur, altera cura conparatur, nihil nos adtinet commonere, nisi ut ab &lt;i&gt;is, qui non inscii sunt eius artificii, ratio curandae uocis petatur. de ea parte firmitudinis, quae conseruatur ratione declamationis, et de mollitudine uocis, quae maxime necessaria est oratori, quoniam ea quoque moderatione declamationis conparatur, dicendum uidetur. </paragraph>
  </page>
  <page id="58">
    <paragraph>firmam ergo maxime poterimus in dicendo uocem conseruare, si quam maxime sedata et depressa uoce principia dicemus. nam laeditur arteria, si, antequam uoce lene&lt;i&gt; permulsa est, acri clamore completur.  et interuallis longioribus uti conuenit: recreatur enim spiritu uox et arteriae reticendo adquiescunt.  et in continuo clamore remittere et ad sermonem transire oportet: commutationes enim faciunt, ut nullo genere uocis effuso in omni uoce integri simus.  et acutas uocis exclamationes uitare debemus: ictus enim fit et uulnus arteriae acuta atque attenuata nimis adclamatione, et qui splendor est uocis, consumitur uno clamore uniuersus.  et uno spiritu continenter multa dicere in extrema conuenit oratione: fauces enim calefiunt et arteriae  conplentur et uox, quae tractata uarie est, reducitur in quendam sonum aequabilem atque constantem.  qua&lt;m&gt; saepe rerum naturae gratia quaedam iure debetur! uelut accidit in hac re. nam quae dicimus ad uocem seruandam prodesse, eadem a&lt;d&gt;tinent ad suauitudinem pronuntiationis, ut, quod nostrae uoci prosit, idem uoluntati auditoris probetur.  utile est ad firmitudinem sedata uox in principio. quid insuauius quam clamor in exordio causae?  interualla uocem confirmant; eadem sententias concinniores diuisione reddunt et auditori spatium cogitandi relinquunt.  conseruat uocem continui clamoris remissio: et auditorem quidem uarietas maxime delectat, cum sermone animum retinet aut exsuscitat clamore.  acuta exclamatio uocem uolnerat; eadem laedit auditorem: habet enim quiddam inliberale et ad muliebrem potius uociferationem quam ad uirilem dignitatem in dicendo adcommodatum. </paragraph>
  </page>
  <page id="59">
    <paragraph>in extrema oratione continens uox remedio est uoci. quid? haec eadem nonne animum uehementissime calefacit auditoris in totius conclusione causae?  quoniam [res] igitur eadem uocis firmitudini et pronuntiationis suauitudini prosunt, de utraque re simul erit in praesentia dictum, de firmitudine, quae  uisa sunt, de suauitudine, quae coniuncta fuerunt: cetera suo loco paulo post dicemus.  mollitudo igitur uocis, quoniam omnis ad rhetoris praeceptionem pertinet, diligentius nobis consideranda est. eam diuidimus in sermonem, contentionem, amplificationem.  sermo est oratio remissa et finitima cotidianae locutioni.  contentios&lt;t&gt; oratio acris et ad confirmandum et ad confutandum adcommodata.  amplificatio est oratio, quae aut in iracundiam inducit aut ad misericordiam trahit auditoris animum.  sermo diuiditur in partes qua&lt;t&gt;tuor: dignitatem, demonstrationem, narrationem, iocationem.  dignitas est oratio cum aliqua grauitate et uocis remissione.  &lt;demonstratio est&gt; oratio, quae docet remissa uoce, quomodo quid fieri potuerit aut non potuerit.  narratio est rerum gestarum aut proinde ut gestarum expositio.  iocatio est oratio, quae ex aliqua re risum pudentem et liberalem potest conparare.  contentio diuiditur in continuationem et in distributionem. </paragraph>
  </page>
  <page id="60">
    <paragraph>continuatio est orationis enuntiandae a&lt;d&gt;celeratio clamosa.  distributio est in contentione oratio frequens cum raris et breuibus interuallis acri uociferatione.  amplificatio diuiditur in cohortationem et conquestionem.   cohortatio est oratio, quae aliquod peccatum amplificans auditorem ad iracundiam adducit.  conquestio est oratio, quae incommodorum amplificatione animum auditoris ad misericordiam perducit.  quoniam igitur mollitudo uocis in tres partes diuisa est, et eae partes ipsae sunt in octo partes alias distributae, harum octo partium, quae cuiusque idonea pronuntiatio sit, demonstrandum uidetur.  sermo cum est in dignitate, plenis faucibus quam sedatissuma et depressissuma uoce uti conueniet; ita tamen, ut ne ab oratoria consuetudine ad tragicam transeamus.  cum autem est in demonstratione, uoce paulolum attenuata crebris interuallis et diuisionibus oportet uti, ut in ipsa pronuntiatione eas res, quas demonstrabimus, inserere atque insecare uideamur in animis auditorum.  cum autem est sermo in narratione, uocum uarietates opus sunt, ut, quo quidque pacto gestum sit, ita narrari uideatur. strenue quod uolumus ostendere factum: celeriuscule dicemus; at aliud otiose: retardabimus. deinde modo acriter, tum clementer, maeste, hilare in omnes partes commutabimus ut uerba item pronuntiationem. si qua inciderint in nar rationem dicta, rogata, responsa, si quae admirationes de quibus nos narrabimus, diligenter animum aduertemus, ut omnium personarum sensus atque animos uoce exprimamus. </paragraph>
  </page>
  <page id="61">
    <paragraph>sin erit sermo in iocatione, leuiter tremibunda uoce, cum parua significatione risus, sine ulla suspicione nimiae cachinnationis leniter oportebit ab sermone serio torquere &lt;uerba&gt; ad liberalem iocum [uocem].  cum autem contendere oportebit, quoniam id aut per continuationem aut per distributionem faciendums&lt;t&gt;, in continuatione, adaucto mediocriter sono uocis, uerbis continuandis uocem quoque augere oportebit et torquere sonum et celeriter cum clamore uerba conficere, ut uim uolubilem orationis uociferatio consequi possit.  in distributione uocis ab imis faucibus exclamationem quam clarissimam adhibere oportet, et quantum spatii &lt;in&gt; singulas exclamationes sumpserimus, tantum in singula interualla spatii consumere iubemur.  in amplificationibus cum cohortatione utemur uoce attenuatissima, clamore leni, sono aequabili, commutationibus crebris, maxima celeritate.   in conquestione utemur uoce depressa, inclinato sono, crebris interuallis, longis spatiis, magnis commutationibus. de figura uocis satis dictum est: nunc de corporis motu dicendum uidetur.  motus est corporis gestus et uultus moderatio quaedam, quae probabiliora reddit ea, quae pronuntiantur. conuenit igitur in uultu pudorem et acrimoniam esse, in gestu nec uenustatem conspiciendam nec turpitudinem esse, ne aut histriones aut operarii uideamur esse. ad easdem igitur partes, in quas uox est distributa, motus quoque corporis ratio uidetur esse adcommodanda. </paragraph>
  </page>
  <page id="62">
    <paragraph>nam si erit sermo cum dignitate, stantis in uestigio leui dexterae motu loqui oportebit, hilaritate, tristitia, mediocritate uultus ad sermonis sententias adcommodata.  sin erit in demonstratione sermo, paulolum corpus a ceruicibus demittemus: nam est hoc datum, ut quam proxime tum uultum admoueamus ad auditores, si quam rem docere eos et uehementer instigare uelimus.  sin erit in narratione sermo, idem motus poterit idoneus esse, qui paulo ante demonstrabatur in dignitate.  sin in iocatione, uultu quandam debebimus hilaritatem significare sine commutatione gestus.  sin contendemus per continuationem, brachio celeri, mobili uultu, acri aspectu utemur.   sin contentio fiet per distributionem, porrectione p&lt;er&gt;celeri brachii, inambulatione, pedis dexteri rara subplusione, acri et defixo aspectu uti oportet.  sin utemur amplificatione per cohortationem, paulo tardiore et consideratiore gestu conueniet uti, simili&lt;b&gt;us ceteris rebus atque in contentione per continuationem.  sin utemur amplificatione per conquestionem, feminis plangore et capitis ictu, nonnumquam sedato et constanti gestu, maesto et conturbato uultu uti oportebit.  non sum nescius, quantum susceperim negotii, qui motus corporis exprimere uerbis et imitari scriptura conatus sim uoces. uerum nec hoc confisus sum posse fieri, ut de his rebus satis commode scribi posset, nec, si id fieri non posset, hoc, quod feci, fore inutile putabam, propterea quod hic admonere uoluimus, quid oporteret: reliqua trademus exercitationi. hoc tamen scire oportet, pronuntiationem bonam id perficere, ut res ex animo agi uideatur. nunc ad thesaurum inuentorum atque ad omnium partium rhetoricae custodem, memoriam, transeamus. </paragraph>
  </page>
  <page id="63">
    <paragraph>memoria utrum habeat quiddam artificiosi, an  omnis ab natura proficiscatur, aliud dicendi tempus magis idoneum dabitur. nunc proinde atque constet in hac re multum ualere artem et praeceptionem, ita de ea re loquemur. placet enim nobis esse artificium memoriae; quare placeat, alias ostendemus; in praesentia, cuiusmodi sit ea, aperiemus.  sunt igitur duae memoriae: una naturalis, altera artificiosa. naturalis est ea, quae nostris animis insita est et simul cum cogitatione nata; artificiosa est ea, quam confirmat inductio quaedam et ratio praeceptionis. sed q&lt;ua&gt; uia in ceteris rebus ingenii bonitas imitatur saepe doctrinam, ars porro naturae commoda confirmat et auget, item fit in hac re, ut nonnumquam naturalis memoria, si cui data est egregia, similis sit huic artificiosae, porro haec artificiosa naturae commoda retine&lt;a&gt;t et amplificet ratione doctrinae; quapropter et naturalis memoria praeceptione confirmanda est, ut sit egregia, et haec, quae doctrina datur, indiget ingenii. nec hoc magis aut minus in hac re, quam in ceteris artibus fit, ut ingenio doctrina, praeceptione natura nitescat. quare et illis, qui natura memores sunt, utilis haec erit institutio, quod tute paulo post poteris intellegere: et si ille&lt;i&gt;, freti ingenio, nostri non indigerent, tamen iusta causa daretur, quare iis, qui minus ingenii habent, adiumento uelimus esse. nunc de artificiosa memoria loquemur.  constat igitur artificiosa memoria locis et imaginibus. locos appellamus eos, qui breuiter,  perfecte, insignite aut natura aut manu sunt absoluti, ut eos facile naturali memoria conprehendere et amplecti queamus: ut aedes, intercolumnium, angulum, fornicem et alia, quae his similia sunt. imagines sunt formae quaedam et notae et simulacra eius rei, quam meminisse uolumus: quod genus equi, leones, aquilae; [memoriam] si uolemus habere imagines eorum, locis certis conlocare oportebit. nunc, cuiusmodi locos inuenire et quo pacto reperire et in locis imagines constituere oporteat, ostendemus. </paragraph>
  </page>
  <page id="64">
    <paragraph>quemadmodum igitur qui litteras sciunt, possunt id, quod dictatu&lt;r&gt;, eis scribere et recitare quod scripserunt, item qui n&lt;e&gt;mo&lt;n&gt;ica didicerunt, possunt, quod audierunt, in locis conlocare et ex his memoriter pronuntiare. nam loci cerae aut cartae simillimi sunt, imagines litteris, dispositio et conlocatio imaginum scripturae, pronuntiatio lectioni.  oportet igitur, si uolumus multa meminisse, multos nos nobis locos conparare, uti multis locis multas imagines conlocare possimus. item putamus oportere ex ordine hos locos habere, ne quando perturbatione ordinis inpediamur, quo setius, quoto quoque loco libebit, uel ab superiore uel ab inferiore parte imagines sequi et ea, quae mandata locis erunt, edere  possimus: nam ut, si in ordine stantes notos qu&lt;o&gt;mplures uiderimus, nihil nostra intersit, utrum ab summo an ab imo an ab medio nomina eorum dicere incipiamus, item in locis ex ordine conlocatis &lt;e&gt;ueniet, ut in quamlibebit partem quoque loco lubebit imaginibus commoniti dicere possimus id, quod locis mandauerimus: quare placet et ex ordine locos conparare. locos, quos sumpserimus, egregie commeditari oportebit, ut perpetuo nobis haerere possint: nam imagines, sicuti litterae delentur, ubi nihil utimur; loci, tamquam cera, remanere debent. et, ne forte in numero locorum falli possimus, quintum quemque placet notari: quod genus, si in quinto loco manum auream conlocemus, si in decumo aliquem notum, cui praenomen sit decumo; deinde facile erit inceps similis notas quinto quoque loco conlocare. item commodius est in derelicta, quam in celebri regione locos conparare, propterea quod frequentia et obambulatio hominum conturbat et infirmat imaginum notas, solitudo conseruat integras simulacrorum figuras. praeterea dissimilis forma atque natura loci conparandi sunt, ut distincti interlucere possint: nam si qui multa intercolumnia sumpserit, conturbabitur similitudine, ut ignoret, quid in quoquo loco conlocarit. et magnitudine modica et mediocris  locos habere oportet: nam et praeter modum ampli uagas imagines reddunt et nimis angusti saepe non uidentur posse capere imaginum conlocationem. tum nec nimis inlustris nec uehementer obscuros locos habere oportet, ne aut obcaecentur tenebris imagines aut splendore praefulgeant. interualla locorum mediocria placet esse, fere paulo plus aut minus pedum tricenum: nam ut aspectus item cogitatio minus ualet, siue nimis procul remoueris siue uehementer prope admoueris id, quod oportet uideri. </paragraph>
  </page>
  <page id="65">
    <paragraph>sed quamquam facile est ei, qui paulo plura nouerit, quamuis multos et idoneos locos conparare, tamen si qui satis idoneos inuenire se non putabit, ipse sibi constituat quam uolet multos licebit. cogitatio enim quamuis regionem potest amplecti et in ea situm loci cuiusdam ad suum arbitrium fabricari et architectari. quare licebit, si hac prompta copia contenti non erimus, nosmet ipsos nobis cogitatione nostra regionem constituere et idoneorum locorum commodissimam distinctionem conparare. de locis satis dictum est; nunc ad imaginum rationem transeamus.  quoniam ergo rerum similes imagines esse oportet, ex omnibus &lt;rebus&gt; nosmet nobis similitudines eligere debemus. duplices igitur similitudines esse debent, unae rerum, alterae uerborum. rerum similitudines exprimuntur, cum summatim ipsorum ne gotiorum imagines conparamus; uerborum similitudines constituuntur, cum unius cuiusque nominis et uocabuli memoria imagine notatur.  rei totius memoriam saepe una nota et imagine simplici conprehendimus; hoc modo, ut si accusator dixerit ab reo hominem ueneno necatum, et hereditatis causa factum arguerit, et eius rei multos dixerit testes et conscios esse: si hoc primum, ut ad defendendum nobis expeditum sit, meminisse uolemus, in primo loco rei totius imaginem conformabimus: aegrotum in lecto cubantem faciemus ipsum illum, de quo agetur, si formam eius detinebimus; si eum non, at aliquem aegrotum non de minimo loco sumemus, ut cito in mentem uenire possit. et reum ad lectum eius adstituemus, dextera poculum, sinistra tabulas, medico testiculos arietinos tenentem: hoc modo et testium et hereditatis et ueneno necati memoriam habere poterimus. item deinceps cetera crimina ex ordine in locis ponemus; et, quotienscumque rem meminisse uolemus, si formarum dispositione et imaginum diligenti notatione utemur, facile ea, quae uolemus, memoria consequemur. </paragraph>
  </page>
  <page id="66">
    <paragraph>cum uerborum similitudines imaginibus exprimere uolemus, plus negotii suscipiemus et magis ingenium nostrum exercebimus. id nos hoc modo facere oportebit: iam domu&lt;m i&gt;tionem reges atridae parant  * * * in loco constituere manus ad caelum tollentem domitium, cum a regibus marciis loris caedatur: hoc erit 'iam domum &lt;i&gt;tionem reges'; in altero loco aesopum et cimbrum subornari, ut ad ephigeniam, in agamemnonem et menelaum: hoc erit 'atridae parant'. hoc modo omnia uerba erunt expressa. sed haec imaginum conformatio tum ualet, si naturalem memoriam exsuscitauerimus hac notatione, ut uersu posito ipsi nobiscum primum transeamus bis aut ter eum uersum, deinde tum imaginibus uerba exprimamus. hoc modo naturae subpeditabitur doctrina. nam utraque altera separata minus erit firma, ita tamen, ut multo plus in doctrina atque arte praesidii sit. quod docere non grauaremur, ne&lt;i&gt; metueremus, ne, cum ab instituto nostro recessissemus, minus commode seruaretur haec dilucida breuitas praeceptionis.  nunc, quoniam solet accidere, ut imagines partim firmae et &lt;ac&gt;res et ad monendum idoneae sint, partim inbecillae et infirmae, quae uix memoriam possint excitare, qua de causa utrumque fiat, considerandum est, ut cognita causa, quas uitemus et quas sequamur imagines, scire possimus.  docet igitur nos ipsa natura, quid oporteat fieri. nam si quas res in uita uidemus paruas, usitatas, cottidianas, meminisse non solemus propterea quod nulla  noua nec admirabili re commouetur animus: at si quid uidemus aut audimus egregie turpe aut honestum, inusitatum, magnum, incredibile, ridiculum, id diu meminisse consueuimus. itaque quas res ante ora uidemus aut audimus, obliuiscimur plerumque; quae acciderunt in pueritia, meminimus optime saepe; nec hoc alia de causa potest accidere, nisi quod usitatae res facile e memoria elabuntur, insignes et nouae diutius manent in animo. solis exortus, cursus, occasus nemo admiratur, propterea quia cottidie fiunt; at eclipsis solis mirantur, quia raro accidunt, et solis eclipsis magis mirantur quam lunae, propterea quod hae crebriores sunt. docet ergo se natura uulgari et usitata re non exsuscitari, nouitate et insigni quodam negotio commoueri. imitetur ars igitur naturam et, quod ea desiderat, &lt;id&gt; inueniat, quod ostendit, sequatur. nihil est enim, quod aut natura extremum in uenerit aut doctrina primum; sed rerum principia ab ingenio profecta sunt, exitus disciplina conparantur. </paragraph>
  </page>
  <page id="67">
    <paragraph>imagines igitur nos in eo genere constituere oportebit, quod genus in memoria diutissime potest ha&lt;e&gt;re&lt;r&gt;e. id accidet, si quam maxime notatas similitudines constituemus; si non multas nec uagas, sed aliquid agentes imagines ponemus; si egregiam pulcritudinem aut unicam turpitudinem eis adtribuemus; si aliquas exornabimus, ut si coronis aut ueste purpurea, quo nobis notatior sit similitudo; aut si qua re deformabimus, ut si cruentam aut caeno oblitam aut rubrica delibutam inducamus, quo magis insignita sit forma, aut ridiculas res aliquas imaginibus adtribuamus: nam ea res quoque faciet, ut facilius meminisse ualeamus. nam, quas res ueras facile meminimus, easdem fictas et diligenter notatas meminisse non difficile est. sed illud facere oportebit, ut identidem primos quosque locos imaginum renouandarum causa celeriter animo peruagemus.  scio plerosque graecos, qui de memoria scripserunt, fecisse, ut multorum uerborum imagines conscriberent, uti, qui ediscere uellent, paratas haberent, ne quid in quaerendo consumerent operae. quorum rationem aliquot de causis inprobamus: primum, quod in uerborum innumerabili multitudine ridiculums&lt;t&gt; mille uer borum imagines conparare. quantulum enim poterunt haec ualere, cum ex infinita uerborum copia modo aliud modo aliud nos uerbum meminisse oportebit? deinde cur uolumus ab industria quemquam remouere, ut ne quid ipse quaerat, nos illi omnia parata quaesita tradamus? praeterea similitudine alia alius magis commouetur. nam ut saepe, formam si quam similem cuipiam dixerimus esse, non omnes habemus adsensores, quod alii uidetur aliud, item fit in imaginibus, ut, quae nobis diligenter nota&lt;ta&gt; sit, ea parum uideatur insignis aliis. quare sibi quemque suo commodo conuenit imagines conparare. postremo praeceptoris est docere, quemadmodum quaeri quidque conueniat, et unum aliquod aut alterum, non omnia, quae eius generis erunt, exempli causa subicere, quo res possit esse dilucidior: ut quo&lt;m&gt; de prohemiis quaerendis disputamus, rationem damus quaerendi, non mille prohemiorum genera conscribimus, idem arbitramur de imaginibus fieri conuenire. </paragraph>
  </page>
  <page id="68">
    <paragraph>nunc, ne forte uerborum memoriam aut nimis difficilem aut parum utilem arbitrere, &lt;rerum&gt; ipsarum  memoria contentus sis, quod et utilior &lt;sit&gt; et plus habea&lt;t&gt; facultatis, admonendus es, quare uerborum memoriam non inprobemus. nam putamus oportere eos, qui uelint res faciliores sine labore et molestia facere, in rebus difficilioribus esse ante exercitatos. nec nos hanc uerborum memoriam inducimus, ut uersus meminisse possimus, sed ut hac exercitatione illa rerum memoria, quae pertinet ad utilitatem, confirmetur, ut ab hac difficili consuetudine sine labore ad illam facultatem transire possimus. sed cum in omni disciplina infirma est artis praeceptio sine summa adsiduitate exercitationis, tum uero in nemonicis minimum ualet doctrina, nisi industria, studio, labore, diligentia conprobatur. quam plurimos locos ut habeas et quam maxime ad praecepta adcommodatos curare poteris; in imaginibus conlocandis exerceri cotidie conuenit. non enim, sicut a ceteris studiis abducimur nonnumquam occupatione, item ab hac re nos potest causa deducere aliqua. numquam est enim, quin aliquid memoriae tradere uelimus et tum maxime, cum aliquo maiore negotio detinemur. quare, cum sit utile facile meminisse, non te fallit, quod tantopere utile sit, quanto labore sit adpetendum: quod poteris existimare utilitate cognita. pluribus uerbis ad eam te hortari non est sententia, ne  aut tuo studio diffisi aut minus, quam res postulat, dixisse uideamur. de quinta parte rhetoricae deinceps dicemus: tu primas quasque partes in animo frequenta et, quod maxime necesse est, exercitatione confirma.</paragraph>
  </page>
  <page id="69">
    <paragraph>liber quartus  quoniam in hoc libro, herenni, de elocutione conscripsimus et, quibus in rebus opus fuit exemplis uti, nostris exemplis usi sumus et id fecimus praeter consuetudinem graecorum, qui de hac re scripserunt, necessario faciendum est, ut paucis rationem nostri consilii demus. atque hoc nos necessitudine facere, non studio, satis erit signi, quod in superioribus libris nihil neque ante rem neque praeter rem locuti sumus. nunc, si pauca, quae res postulat, dixerimus, tibi id, quod reliquum est artis, ita uti instituimus, persoluemus. sed facilius nostram rationem intelleges, si prius, quid illi dicant, cognoueris.  compluribus de causis putant oportere, cum ipsi praeceperint, quo pacto oporteat ornare elocutionem, unius cuiusque generis ab oratore aut po&#xEB;ta probato sumptum ponere exemplum.   et primum se id modestia commotos facere dicunt, propterea quod uideatur esse ostentatio quaedam non satis habere praecipere de artificio, sed etiam ipsos uideri uelle artificiose gignere exempla: hoc est, inquiunt, ostentare se, non ostendere artem. quare pudor in primis est ad eam rem inpedimento, ne, ut nos et solos probare, nos amare alios contemnere et deridere uideamur. etenim cum possimus ab ennio sumere aut a gracco ponere exemplum, uidetur esse adrogantia illa relinquere, ad sua deuenire.  praeterea exempla testimoniorum locum optinent. id enim, quod admonuerit et leuiter fecerit praeceptio, exemplo sicut testimonio conprobatur. non igitur ridiculus sit, si quis in lite aut in iudicio domesticis testimoniis pugnet? ut enim testimonium, sic exemplum rei confirmandae causa sumitur. non ergo oportet hoc nisi a probatissimo sumi, ne, quod aliud confirmare debeat, egeat id ipsum confirmationis. etenim necesse est, aut se omnibus anteponant et sua maxime probent, aut negent optima esse exempla quae a probatissimis oratoribus aut poetis sumpta sint. si se omnibus anteponant, intolerabili a&lt;d&gt;rogantia sunt; si quos sibi praeponant et eorum exempla suis exemplis non putant praestare, non possunt dicere, quare sibi illos anteponant. quid? ipsa auctoritas antiquorum non cum res probabiliores tum hominum studia ad imitandum ala criora reddit? immo erigit omnium cupiditates et acuit industriam, cum spes iniecta est posse imitando gracci aut crassi consequi facultatem. </paragraph>
  </page>
  <page id="70">
    <paragraph>postremo hoc ipsum summum est artificium res uarias et dispares in tot po&#xEB;matis et orationibus sparsas et uage disiectas ita diligenter eligere, ut unum quodque genus exemplorum sub singulos artis locos subicere possis. hoc si industria solum fieri posset, tamen essemus laudandi, cum talem laborem non fugissemus; nunc sine summo artificio non potest fieri. quis est enim, qui, non summe cum tenet artem, possit ea, quae iubeat ars, de tanta et tam diffusa scriptura notare et separare? ceteri, cum legunt orationes bonas aut po&#xEB;mata, probant oratores et po&#xEB;tas neque intellegunt, qua re commoti probent, quod scire non possunt, ubi sit nec quid sit nec quo modo factum sit id, quod eos maxime delectet; at is, qui et haec omnia intellegit, et idonea maxime eligit, et omnia in arte maxime scribenda redigit in singulas rationes praeceptionis, necesse est eius rei summus artifex sit. hoc igitur ipsum maximum artificium est in &lt;a&gt;rte sua posse et alienis exemplis uti.  haec illi cum dicunt, magis nos auctoritate sua commouent quam ueritate disputationis. illud enim ueremur, ne cui satis sit ad contrariam rationem probandam, quod ab ea steterint &lt;i&gt;i, et qui inuentores  huius artificii fuerint et uetustate iam satis omnibus probati sint. quodsi, illorum auctoritate remota, res omnes uolent cum re conparare, intellegent non omnia concedenda esse antiquitati.  primum igitur, ab eis quod de modestia dicitur, uideamus, ne nimium pueriliter proferatur. nam si tacere aut nil scribere modestia est, cur quicquam scribunt aut locuntur? sin aliquid suum scribunt, cur, quo setius omnia scribant, inpediuntur modestia? quasi si quis olympia cum uenerit cursum et steterit, ut mittatur, inpudentis dicat esse illos, qui currere coeperint, ipse intra carcerem stet et naret aliis, quomodo ladas aut &#x2020;bouiscum sisonius cursitarint, sic isti, cum in artis curriculum descenderunt, illos, qui in eo, quod est artificii, elaborent, aiunt facere inmodeste, ipsi aliquem antiquum oratorem aut po&#xEB;tam laudant aut scripturam, sic uti in stadium rhetoricae prodire non audeant. non ausim dicere, sed tamen uereor, ne, qua in re laudem modestiae uenentur, in ea ipsa re sint inpudentes. 'quid enim tibi uis?' aliquis inquiat. 'artem tuam scribis; gignis nouas nobis  praeceptiones; eas ipse confirmare non potes; ab aliis exempla sumis. uide ne facias inpudenter, qui tuo nomine&lt;i&gt; uelis ex aliorum laboribus libare laudem.' nam si eorum uolumina prenderint antiqui oratores et po&#xEB;tae et suum quisque de libris suis tulerit, nihil istis, quod suum uelint, relinquatur. </paragraph>
  </page>
  <page id="71">
    <paragraph>'at exempla, quoniam testimoniorum similia sunt, item conuenit ut testimonia ab hominibus probatissimis sumi.' primum omnium exempla ponuntur nec confirmandi neque testificandi causa, sed demonstrandi. non enim, cum dicimus esse exornationem, quae uerbi causa constet ex similiter desinentibus uerbis et su&lt;m&gt;imus hoc exemplum a crasso: 'quibus possumus et debemus' testimonium conlocamus, sed exemplum. hoc interest igitur inter testimonium et exemplum: exemplo demonstratur id, quod dicimus, cuiusmodi sit; testimonio, esse illud ita, ut nos dicimus, confirmatur. praeterea oportet testimonium cum re conuenire; aliter enim rem non potest confirmare. at id, quod illi faciunt, quo&lt;m&gt; re non conuenit. quid ita? quia pollicentur artem se scribere, exempla proferunt ab &lt;i&gt;is plerumque, qui artem nescierunt. tum quis est, qui possit id, quod de arte scripserit, conprobare, nisi aliquid scribat ex arte?  contraque faciunt, quam polliceri uidentur. nam cum scribere artem instituunt, uidentur dicere se excogitasse, quod alios doceant; cum scribunt, ostendunt nobis, alii quid excogitarint.  'at hoc ipsum difficile est,' inquiunt, 'eligere de multis.' quid dicitis difficile, utrum laboriosum an artificiosum? laboriosum non statim praeclarum. sunt enim multa laboriosa, quae si faciatis, non continuo gloriemini; nisi etiam, si uestra manu fabulas aut orationes totas transscripsissetis, gloriosum putaretis. sin istud artificiosum egregium dicitis, uidete ne insueti rerum maiorum uideamini, si uos parua res sicuti magna delectabit. nam isto modo selegere rudis quidem nemo potest, sed sine summo artificio multi. quisquis enim audiuit de arte paulo plus, in elocutione praesertim, omnia uidere poterit, quae ex arte dicentur; facere nemo poterit nisi eruditus. ita ut, si ennii de tragoediis uelis sententias eligere aut de pacuuianis nuntios, sed quia plane rudis id facere nemo poterit, cum feceris, te litteratissimum putes, ineptus sis, propterea quod id facile faciat quiuis mediocriter litteratus, item si, cum de orationibus aut po&#xEB;matis elegeris exempla, quae certis signis arti ficii notata sunt, quia rudis id nemo facere possit, artificiosissime te fecisse putes, erres, propterea quod isto signo uidemus te nonnihil scire, aliis signis multa scire intellegemus. quod si artificiosum est intellegere, quae sint ex arte scripta, multo est artificiosius ipsum scribere ex arte. qui enim scribit artificiose, ab aliis commode scripta facile intell&lt;e&gt;gere poterit; qui eliget facile, non continuo commode ipse scribet. et, si est maxime artificiosum, alio tempore utantur ea facultate, non tum, cum parere et ipsi gignere et proferre debent. postremo in eo uim artificii consumant, ut ipsi ab aliis potius eligendi, quam aliorum boni selectores existimentur. contra ea, quae ab iis dicuntur, qui dicunt alienis exemplis uti oportere, satis est dictum. nunc, quae separatim dici possint, consideremus. </paragraph>
  </page>
  <page id="72">
    <paragraph>dicimus igitur eos id, quod alienis utantur, peccare, cummagis etiam delinquere, quod a multis exempla sumant. et de eo, quod postea diximus, antea uideamus. si concederem aliena oportere adsumere exempla, uincerem unius oportere, primum quod hoc contra nulla staret illorum ratio. licet enim eligerent et probarent quemlibet, qui sibi in omnes res subpeditaret exempla, uel po&#xEB;tam uel oratorem, cuius auctori tate niterentur. deinde interest magni eius, qui discere uult, utrum omnium omnia an omnia a nemine [aliud alium] putet consequi posse. si enim putabit posse omnia penes unum consistere, ipse quoque ad omnium nitetur facultatem. si id desperarit, in paucis se exercebit; ipsis enim contentus erit, nec mirum, cum ipse praeceptor artis omnia penes unum reperire non potuerit. allatis igitur exemplis a catone, a graccis, a laelio, a scipione, galba, porcina, crasso, antonio, ceteris, item sumptis aliis a po&#xEB;tis et historiarum scriptoribus necesse erit eum, qui discet, putare ab omnibus omnia, ab uno pauca uix potuisse sumi. quare unius alicuius esse similem satis habebit; omnia, quae omnes habuerint, solum habere se posse diffidet. ergo inutiles&lt;t&gt; ei, qui discere uult, non putare unum omnia posse. igitur nemo in hanc incideret opinionem, si ab uno exempla sumpsissent. nunc hoc signi est ipsos artis scriptores non putasse unum potuisse in omnibus elocutionis partibus enitere, quoniam neque sua protulerunt neque unius alicuius aut denique duorum, sed ab omnibus  oratoribus et po&#xEB;tis exempla sumpserunt. deinde, si quis uelit artem demonstrare nihil prodesse ad dicendum, non male utatur hoc adiumento, quod unius omnis artis partes consequi nemo potuerit. quod igitur iuuat eorum rationem, qui omnino non probent artem, id non ridiculum est ipsum artis scriptorem suo iudicio conprobare? ergo ab uno sumenda fuisse docuimus exempla, si semper aliunde sumerentur. </paragraph>
  </page>
  <page id="73">
    <paragraph>nunc omnino aliunde sumenda non fuisse sic intellegemus. primum omnium, quod ab artis scriptore adfertur exemplum, de eius artificio debet esse.  ut si quis purpuram aut aliud quippiam uendens dicat: 'sume a me, sed huius exemplum aliunde rogabo tibi quod ostendam', sic mercem ipsi qui uenditant, aliunde exemplum quaeritant ali&lt;quo&gt;d mercis, aceruos se dicunt tritici habere, eorum exemplum pugno non habent, quod ostendant. si triptolemus, cum &lt;a&gt; se hominibus semen gigneretur, ipse ab aliis id hominibus mutuaretur, aut si prometheus, cum mortalibus ignem diuidere uellet, ipse a uicinis cum testo ambu lans carbunculos corrogaret, ridiculus uideretur: isti magistri, omnium dicendi praeceptores, non uidentur sibi ridicule facere, cum id, quod aliis pollicentur, ab aliis quaerunt? si qui se fontes maximos penitus absconditos aperuisse dicat, et haec sitiens qu&lt;o&gt;mmaxime loquatur neque habeat, qui sitim sedet, non rideatur? isti cum non modo dominos se fontium, sed se ipsos fontes esse dicant et omnium rigare debeant ingenia, non putant fore ridiculum, si, cum id polliceantur, arescant ipsi siccitate? chares ab lysippo statuas facere non isto modo didicit, ut lysippus caput ostenderet myronium, brachia praxitelae, pectus polycletium, sed omnia coram magistrum facientem uidebat, ceterorum opera uel sua sponte poterat considerare: isti credunt eos, qui haec uelint discere, alia ratione doceri posse commodius. praeterea ne possunt quidem ea, quae sumuntur ab aliis, exempla tam esse artem adcommodata, propterea quod in dicendo leuiter unus quisque locus plerumque tangitur, ne ars appareat; in praecipiendo expresse conscripta ponere oportet exempla, uti in artis formam conuenire possint: et post in dicendo, ne possit ars eminere et ab omnibus uideri, facultate oratoris occultatur. ergo etiam ut magis ars cognoscatur, suis exemplis melius est uti.  </paragraph>
  </page>
  <page id="74">
    <paragraph>postremo haec quoque res nos duxit ad hanc rationem, quod nomina rerum graeca quae conuertimus, ea remota sunt a consuetudine. quae enim res apud nostros non erant, earum rerum nomina non poterant esse usitata. ergo haec asperiora primo uideantur necesse est, id quod fiet rei, non nostra difficultate. relicum scripturae consumetur in exemplis: haec &lt;tamen&gt; aliena si posuissemus, factum esset, ut, quod commodi esset in hoc libro, id nostrum non esset; quod asperius et inusitatum, id proprie nobis adtribueretur. ergo hanc quoque incommoditatem fugimus. his de causis, cum artis inuentionem graecorum probassemus, exemplorum rationem secuti non sumus. nunc tempus postulat, ut ad elocutionis praecepta transeamus.  bipertita igitur erit nobis elocutionis praeceptio. primum dicemus, quibus in generibus semper omnis oratoria elocutio debeat esse; deinde ostendemus, quas res semper habere debeat.  sunt igitur tria genera, quae genera nos figuras appellamus, in quibus omnis oratio non uitiosa consumitur: unam grauem, alteram mediocrem, tertiam extenuatam uocamus.   grauis est, quae constat ex uerborum grauium leui et ornata constructione.  mediocris est, quae constat ex humiliore neque tamen ex inf&lt;u&gt;ma et peruulgatissima uerborum dignitate.  attenuata est, quae demissa est usque ad usitatissimam puri consuetudinem sermonis.  in graue&lt;i&gt; consumetur oratio figura, si, quae cuiusque rei poterunt ornatissima uerba reperiri, siue propria siue extranea, unam quamque rem adcommodabuntur; et si graues sententiae, quae in amplificatione et commiseratione tractantur, eligentur; et si exornationes sententiarum aut uerborum, quae grauitatem habebunt, de quibus post dicemus, adhibebuntur. in hoc genere figurae erit hoc exemplum: 'nam quis est uestrum, iudices, qui satis idoneam possit in eum poenam excogitare, qui prodere hostibus patriam cogitarit? quod maleficium cum hoc scelere conparari, quod huic maleficio dignum supplicium potest inueniri? in &lt;i&gt;is, qui uiolassent ingenuum, matremfamilias constuprassent, uol&lt;ner&gt;as sent aliquem aut postremo necassent, maxima supplicia maiores consumpserunt: huic truculentissimo ac nefario facinori singularem poenam non reliquerunt. atque in aliis maleficiis ad singulos aut ad paucos ex alieno peccato iniuria peruenit: huius sceleris qui sunt adfines, uno consilio uniuersis ciuibus atrocissimas calamitates machinantur. o feros animos! o crudeles cogitationes! o derelictos homines ab humanitate! quid agere ausi sunt aut cogitare possunt? quo pacto hostis, reuulsis maiorum sepulcris, d&lt;i&gt;iectis moenibus, ouantes inruerent in ciuitatem; quo modo deum templis spoliatis, optimatibus trucidatis, aliis abreptis in seruitutem, matribusfamiliis et ingenuis sub hostilem libidinem subiectis urbs acerbissimo concidat incendio conflagrata; qui se non putant id, quod uoluerint, ad exitum perduxisse, nisi sanctissimae patriae miserandum scelerati uiderint cinerem. nequeo uerbis consequi, iudices, indignitatem rei; sed neglegentius id fero, quia uos mei non egetis. uester enim uos animus amantissimus rei p. facile edocet, ut eum, qui fortunas omnium uoluerit prodere, praecipitem proturbetis ex ea ciuitate, quam iste hostium spurcissimorum dominatu nefario uoluerit obruere.' </paragraph>
  </page>
  <page id="75">
    <paragraph>in mediocri figura uersabitur oratio, si haec,  ut ante dixi, aliquantum demiserimus neque tamen ad infimum descenderimus, sic: 'quibuscum bellum gerimus, iudices, uidetis: cum sociis, qui pro nobis pugnare et imperium nostrum nobiscum simul uirtute et industria conseruare soliti sunt. &lt;i&gt;i cum se et opes suas et copiam necessario norunt, tum uero nihilominus propter propinquitatem et omnium rerum societatem, quid omnibus rebus p. r. posset, scire et existimare poterant. &lt;i&gt;i, cum deliberassent nobiscum bellum gerere, quaeso, quae res erat, qua freti bellum suscipere conarentur, cum multo maximam partem sociorum in officio manere intellegerent? cum sibi non multitudinem militum, non idoneos imperatores, non pecuniam publicam praesto esse uiderent? non denique ullam rem, quae res pertinet ad bellum administrandum? si cum finitumis de finibus bellum gererent, si totum certamen in uno proelio positum putarent, tamen omnibus rebus instructiores et apparatiores uenirent; nedum illi imperium orbis terrae, cui imperio omnes gentes, reges, nationes partim ui, partim uoluntate consenserunt, cum aut armis aut liberalitate a pop. r. superati essent, ad se transferre tantulis uiribus conarentur. quaeret aliquis: quid? fregellani non sua sponte conati sunt? eo quidem isti minus facile conarentur, quod illi quemadmodum d&lt;i&gt;scessent ui debant. nam rerum inperiti, qui unius cuiusque rei de rebus ante gestis exempla petere non possunt, &lt;i&gt;i per inprudentiam facillime deducuntur in fraudem: at ii, qui sciunt, quid aliis acciderit, facile ex aliorum euentis suis rationibus possunt prouidere. nulla igitur re inducti, nulla spe freti arma sustulerunt? quis hoc credet, tantam amentiam quemquam tenuisse, ut imperium p. r. temptare auderet nullis copiis fretus? ergo aliquid fuisse necessum est. quid aliud, nisi id, quod dico, potest esse?' </paragraph>
  </page>
  <page id="76">
    <paragraph>in adtenuato figurae genere, id quod ad inf&lt;u&gt;mum et cottidianum sermonem demissum est, hoc erit exemplum: 'nam ut forte hic in balineas uenit, coepit, postquam perfusus est, defricari; deinde, ubi uisum est, ut in alueum descenderet, ecce tibi iste de trauerso: "heus", inquit, "adolescens, pueri tui modo me pulsarunt; satis facias oportet." hic, qui id aetatis ab ignoto praeter consuetudinem appellatus esset, erubuit. iste clarius eadem et alia dicere coepit. hic: "uix; tamen", inquit, "sine me considerare." tum uero iste clamare uoce ista, quae perfacile cuiuis rubores eicere potest: ita petulans est atque acerba,  ne ad solarium quidem, ut mihi uidetur, sed pone scaenam et in eiusmodi locis exercitata. conturbatus est adolescens: nec mirum, cui etiam nunc pedagogi lites ad oriculas uersarentur inperito huiusmodi conuiciorum. ubi enim iste uidisset scurram exhausto rubore, qui se putaret nihil habere, quod de existimatione perderet, ut omnia sine famae detrimento facere posset?'  igitur genera figurarum ex ipsis exemplis intellegi poterant. erat enim et adtenuata uerborum constructio quaedam et item alia in grauitate, alia posita in mediocritate.  est autem cauendum, ne, dum haec genera consectemur, in finituma et propinqua uitia ueniamus. nam graui figurae, quae laudanda est, propinqua est ea, quae fugienda; quae recte uidebitur appellari, si suff&lt;la&gt;ta nominabitur. nam ita ut corporis bonam habitudinem tumos imitatur saepe, item grauis oratio saepe inperitis uidetur ea, quae turget et inflata est, cum aut nouis aut priscis uerbis aut duriter aliunde translatis aut grauioribus, quam res postulat, aliquid dicitur, hoc modo: 'nam qui perduellionibus uenditat patriam, non sa tis subplicii dederit, si praeceps in neptunias depultus erit lacunas. p&lt;o&gt;enit&lt;e&gt; igitur istum, qui montis belli fabricatus est, campos sustulit pacis.' </paragraph>
  </page>
  <page id="77">
    <paragraph>in hoc genus plerique cum declinantur et ab eo, quo profecti sunt, aberrarunt, specie grauitatis falluntur nec perspicere possunt orationis tumorem.  qui in mediocre genus orationis profecti sunt, si peruenire eo non potuerunt, errantes perueniunt ad confinii genus eius generis; quod appellamus dissolutum, quod est sine &lt;n&gt;eruis et articulis; ut hoc modo appellem 'fluctuans' eo, quod fluctuat huc et illuc nec potest confirmate neque uiriliter sese expedire. id est eiusmodi: 'socii nostri cum belligerare nobiscum uellent, profecto ratiocinati essent etiam atque etiam, quid possint facere, si quidem sua sponte facerent et non haberent hinc adiutores multos, malos homines et audaces. solent enim diu cogitare omnes, qui magna negotia uolunt agere.'  non potest huiusmodi sermo tenere adtentum auditorem; diffluit enim totus neque quicquam conprehendens perfectis uerbis amplectitur.  qui non possunt in illa facetissima uerborum attenuatione commode uersari, ueniunt ad aridum et exangue genus orationis, quod non alienum est exile nominari, cuiusmodi est hoc:  'nam istic in balineis accessit ad hunc; postea dicit: "hic tuus seruus me pulsauit." postea dicit hic illi: "considerabo." post ille conuicium fecit et magis magisque praesente multis clamauit.'  friuolus hic quidem iam et inliberalis est sermo: non enim est adeptus id, quod habet attenuata figura, puris et electis uerbis conpositam orationem.  omne genus orationis, et graue et mediocre et adtenuatum, dignitate adficiunt exornationes, de quibus post loquemur; quae si rarae disponentur, distinctam, sicuti coloribus, si crebrae conlocabuntur, obliquam reddunt orationem. sed figuram in dicendo commutare oportet, ut grauem mediocris, mediocrem excipiat attenuata, deinde identidem commutentur, ut facile satietas uarietate uitetur. </paragraph>
  </page>
  <page id="78">
    <paragraph>quoniam, quibus in generibus elocutio uersari debeat, dictum est, uideamus nunc, quas res debeat habere elocutio commoda et perfecta. quae maxime admodum oratori a&lt;d&gt;commodata est, tres res in se debet habere: elegantiam, conpositionem, dignitatem.  elegantia est, quae facit, ut &lt;locus&gt; unus quisque pure et aperte dici uideatur. haec tribuitur in latinitatem et explanationem.  latinitas est, quae sermonem purum conseruat,  ab omni uitio remotum. uitia in sermone, quo minus is latinus sit, duo possunt esse: soloecismus et barbarismus.  soloecismus est, cum in uerbis pluribus consequens uerbum superius non a&lt;d&gt;commodatur.  barbarismus est, cum uerbis al&lt;iquid&gt; uitiose efferatur.  haec qua ratione uitare possumus, in arte grammatica dilucide dicemus.  explanatio est, quae reddit apertam et dilucidam orationem. ea conparatur duabus rebus, usitatis uerbis et propriis. usitata sunt ea, quae uersantur in [sermone] consuetudine cotidiana; propria, quae eius rei uerba sunt aut esse possunt, qua de loquemur.  conpositio est uerborum constructio, quae facit omnes partes orationis aequabiliter perpolitas. ea conseruabitur, si fugiemus crebras uocalium concursiones, quae uastam atque hiantem orationem reddunt, ut haec est: 'bacae aeneae amoenissime inpendebant'; et, si uitabimus eiusdem litterae nimiam adsidui tatem, cui uitio uersus hic erit exemplo&#x2014;nam hic nihil prohibet in uitiis alienis exemplis uti&#x2014;: o tite, tute, tate&lt;i&gt;, tibi tanta, tyranne, tulisti, et hic eiusdem po&#xEB;tae: qu&lt;o&gt;iquam quicquam quemquam, quemque quisque conueniat, neget; et si eiusdem uerbi adsiduitatem nimiam fugiemus, eiusmodi: nam cuius rationis ratio non extet, ei rationi ratio non est fidem habere  &#x304;  &#x306;  &#x304; ; et, si non utemur continenter similiter cadentibus uerbis, hoc modo: flentes, plorantes, lacrimantes, obtestantes; et si uerborum transiectionem uitabimus, nisi quae erit concinna, qua de re posterius loquemur; quo in uitio est caelius adsiduus, ut haec est: in priore libro has res ad te scriptas, luci, misimus, aeli. </paragraph>
  </page>
  <page id="79">
    <paragraph>item fugere oportet longam uerborum continuationem, quae et auditoris aures et oratoris spiritum laedit.  his uitiis in conpositione uitatis relicum operae consumendum est in dignitate.   dignitas est, quae reddit ornatam orationem uarietate distinguens. haec in uerborum et in sententiarum exornationes diuiditur. uerborum exornatio est, quae ipsius sermonis insignita continetur perpolitione. sententiarum exornatio est, quae non in uerbis, sed in ipsis rebus quandam habet dignitatem. * * * [m. tulli ciceronis ad herennium liber u]  repetitio est, cum continenter ab uno atque eodem uerbo in rebus similibus et diuersis principia sumuntur, hoc modo: 'uobis istuc adtribuendum est, uobis gratia est habenda, uobis ista res erit honori.' item: 'scipio numantiam sustulit, scipio kartaginem deleuit, scipio pacem peperit, scipio ciuitatem seruauit.' item: 'tu in forum prodire, tu lucem conspicere, tu in horum conspectum uenire conaris? audes uerbum facere? audes quicquam ab istis petere? audes supplicium deprecari? quid est, quod possis defendere? quid est, quod audeas postulare? quid est, quod tibi concedi putes oportere? non ius iurandum reliquisti? non amicos prodidisti? non parenti manus adtulisti? non denique in omni dedecore uolutatus es?'  </paragraph>
  </page>
  <page id="80">
    <paragraph>haec exornatio cum multum uenustatis habet tum grauitatis et acrimoniae plurimum. quare uidetur esse adhibenda et ad ornandam et ad exaugendam orationem.  conuersio est, per quam non, ut ante, primum repetimus uerbum, sed ad postremum continenter reuertimur, hoc modo: 'poenos p. r. iustitia uicit, armis uicit, liberalitate uicit.' item: 'ex quo tempore concordia de ciuitate sublata est, libertas sublata est, fides sublata est, amicitia sublata est, res p. sublata est.' item: 'c. laelius homo nouus erat, ingeniosus erat, doctus erat, bonis uiris et studiis amicus erat: ergo in ciuitate primus erat.' item: 'nam cum istos, ut absoluant te, rogas, ut peiurent, rogas, ut exe&lt;i&gt;stimationem neglegant, rogas, ut leges p. r. tuae libidini largiantur, rogas.'  conplexio est, quae utramque conplectitur exornationem, * * * utamur, quam ante exposuimus, et ut repetatur idem uerbum saepius et crebro ad idem postremum reuertamur, hoc modo: 'qui sunt, qui foedera saepe ruperunt? kartagi nienses. qui sunt, qui crudel&lt;issime&gt; bellum gesserunt? kartaginienses. qui sunt, qui italiam deformauerunt? kartaginienses. qui sunt, qui sibi postulent ignosci? kartaginienses. uidete ergo, quam conueniat eos inpetrare.' item: 'quem senatus damnarit, quem populus damnarit, quem omnium exe&lt;i&gt;stimatio damnarit, eum uos sententiis uestris absoluatis?' </paragraph>
  </page>
  <page id="81">
    <paragraph>traductio est, quae facit, uti, cum idem uerbum crebrius ponatur, non modo non offendat animum, sed etiam concinniorem orationem reddat, hoc pacto: 'qui nihil habet in uita iucundius uita, is cum uirtute uitam non potest colere.' item: 'eum hominem appellas, qui si fuisset homo, numquam tam crudeliter hominis uitam petisset. at erat inimicus. ergo inimicum sic ulcisci uoluit, ut ipse sibi reperiretur inimicus?' item: 'diuitias sine diuitis esse: tu uero uirtutem praefer diuitiis; nam si uoles diuitias cum uirtute conparare, uix satis idoneae tibi uidebuntur diuitiae, quae uirtutis pedisequae sint.'  ex eodem genere est exornationis, cum idem uer bum ponitur modo in hac, modo in altera re, hoc modo: 'cur eam rem tam studiose curas, quae tibi multas dabit curas?' item: 'nam amare&lt;i&gt; iucundums&lt;t&gt;, si curetur, ne quid insit amari.' item: 'ueniam ad uos, si mihi senatus det ueniam.'  in his quattuor generibus exornationum, quae adhuc propositae sunt, non inopia uerborum fit, ut ad idem uerbum redeatur saepius; sed inest festiuitas, quae facilius auribus diiudicari quam uerbis demonstrari potest.  contentio est, cum ex contrariis rebus oratio conficitur, hoc pacto: 'habet adsentatio iucunda principia, eadem exitus amarissimos adfert.' item: 'inimicis te placabilem, amicis inexorabilem praebes.' item: 'in otio tumultuaris; in tumultu es otiosus; in re frigidissima cales, in feruentissima friges; taci to cum opus est, clamas; ubi loqui conuenit, obmutescis; ades, abesse uis; abes, reuerti cupis; in pace bellum quaeritas, in bello pacem desideras; in contione de uirtute loqueris, in proelio prae ignauia tubae sonitum perferre non potes.' </paragraph>
  </page>
  <page id="82">
    <paragraph>hoc genere se&lt;i&gt; distingemus orationem, et graues et ornati poterimus esse.  exclamatio est, quae conficit significationem doloris aut indignationis alicuius per hominis aut urbis aut loci aut rei cuiuspiam conpellationem, hoc modo: 'te nunc adloquor, africane, cuius mortui quoque nomen splendorei ac decori est ciuitati. tui clarissimi nepotes suo sanguine aluerunt inimicorum crudelitatem.' item: 'perfidiosae fregellae, quam facile scelere uestro contabuistis, ut, cuius nitor urbis italiam nuper inlustrauit, eius nunc uix fundamentorum reliquiae maneant.' item: 'bonorum insidiatores, latrocinia, uitam innocentissimi cuiusque petistis; tantamne ex iniquitate iudiciorum uestris calumniis adsumpsistis facultatem?'  hac exclamatione si loco utemur, raro, et cum rei magnitudo postulare uidebitur, ad quam uolemus indignationem animum auditoris adducemus.   interrogatio non omnis grauis est neque concinna, sed haec, quae, cum enumerata sunt ea, quae obsunt causae aduersariorum, confirmat superiorem orationem, hoc pacto: 'cum igitur haec omnia faceres, diceres, administrares, utrum animos sociorum ab re p. remouebas et abalienabas, an non? et utrum aliquem exornare&lt;i&gt; oportuit, qui istaec prohiberet ac fieri non sineret, an non?'  ratiocinatio est, per quam ipsi a nobis rationem poscimus, quare quicque dicamus, et crebro nosmet a nobis petimus unius cuiusque propositionis explanationem. ea est huiusmodi: 'maiores nostri si quam unius peccati mulierem damnabant, simplici iudicio multorum maleficiorum conuictam putabant. quo pacto? quam inpudicam iudicarant, ea ueneficii quoque damnata exe&lt;i&gt;stimabatur. quid ita? quia necesse est eam, quae suum corpus addixerit turpissimae cupiditati, timere multos. quos istos? uirum, parentes, ceteros, ad quos uidet sui dedecoris infamiam pertinere. quid postea?  quos tantopere timeat, eos necesse est, * * * quare necesse est? quia nulla potest honesta ratio retinere eam, quam magnitudo peccati facit timidam, intemperantia audacem, natura mulieris inconsideratam. quid? ueneficii damnatam quid putabant? inpudicam quoque necessario. quare? quia nulla facilius ad id maleficium causa, quam turpis amor et intemperans libido commouere potuit; tum cuius mulieris animus esset corruptus, eius corpus castum esse non putauerunt. quid? in uiris idemne hoc obseruabant? minime. quid ita? quia uiros ad unum quodque maleficium singulae cupiditates inpellunt, mulieris ad omnia maleficia cupiditas una ducit.' item: 'bene maiores hoc conparauerunt, ut neminem regem, quem armis cepissent, uita priuarent. quid ita? quia, quam nobis fortuna facultatem dedisset, inicum erat in eorum supplicium consumere, quos eadem fortuna paulo ante in amplissimo statu conlocarat. quid, quod exercitum contra duxit? desino meminisse. quid ita? quia uiri fortis est, qui de uictoria contendant, eos hostes putare; qui uicti sunt, eos homines iudicare, ut possit bellum fortitudo minuere, pacem humanitas augere. et ille, si uicisset, non idem fecisset? non profecto tam sapiens fuisset. cur igitur ei parcis? quia talem stultitiam contemnere, non imitari consueui.'  </paragraph>
  </page>
  <page id="83">
    <paragraph>haec exornatio sermonem uehementer a&lt;d&gt;commodata est et animum auditoris retineat attentum cum uenustate sermonis tum rationum expectatione.  sententia est oratio sumpta de uita, quae aut quid sit aut quid esse oporteat in uita, breuiter ostendit, hoc pacto: 'difficile est primum * * * uirtutes reuereri, qui semper secunda fortuna sit usus.' item: 'liber is est existimandus, qui nulli turpitudini seruit.' item: 'egens aeque est is, qui non satis habet, et is, cui satis nihil potest esse.' item: 'optima uiuendi ratio est eligenda; eam iucundam consuetudo reddet.'  huiusmodi sententiae simplices non sunt inprobandae, propterea quod habet breuis expositio, si rationis nullius indiget, magnam delectationem.  sed illud quoque probandum est genus sententiae, quod confirmatur subiectione rationis, hoc pacto: 'omnes bene uiuendi rationes in uirtute sunt conlocandae, propterea quod sola uirtus in sua potestate est, omnia praeterea subiecta sunt sub fortunae dominationem.' item: 'qui fortunis alicuius inducti amicitiam eius secuti sunt, hi, simul ac fortuna dilapsa est, deuolant omnes. cum enim recessit ea res, quae fuit consue tudinis causa, nihil superest, quare possint in amicitia teneri.'  sunt item sententiae, quae dupliciter efferuntur. hoc modo sine ratione: 'errant, qui in prosperis rebus omnis impetus fortunae se putant fugisse; sapienter cogitant, qui temporibus secundis casus aduersos reformidant.' </paragraph>
  </page>
  <page id="84">
    <paragraph>cum ratione, hoc pacto: 'qui adulescentium peccatis ignosci putant oportere, falluntur, propterea quod aetas illa non est inpedimento bonis studiis. at ii sapienter faciunt, qui adulescentes maxime castigant, ut, quibus uirtutibus omnem tueri uitam possint, eas in aetate maturissima uelint conparare.'  sententias interponi raro conuenit, ut rei actores, non uiuendi praeceptores uideamur esse: cum ita interponentur, multum adferent ornamenti. * necesse est animi conprobet eam tacitus auditor, cum ad causam uideat adcommodari rem certam, ex uita et moribus sumptam.  [contrarium idem fere est, quod contentio.] contrarium est, quod ex rebus diuersis duabus alteram breuiter et facile * confirmat, hoc pacto:  'nam, qui suis rationibus inimicus fuerit semper, eum quomodo alienis rebus amicum fore speres?' item: 'nam, quem in amicitia perfidiosum cognoueris, eum quare putes inimicitias cum fide &lt;gere&gt;re posse? aut qui priuatus intolerabili superbia fuerit, eum commodum et cognoscentem sui fore in potestate qui speres et qui in sermonibus et conuentu amicorum uerum dixerit numquam, eum sibi in contionibus a mendacio temperaturum?' item: 'quos ex collibus deiecimus, cum his in campo metuimus dimicare? qui cum plures erant, paris nobis esse non poterant, hi, postquam pauciores sunt, metuimus, ne sint superiores?'  hoc &lt;ex&gt;or&lt;n&gt;ationis genus breuiter et continuatis uerbis perfectum debet esse, ut * * * cum commodum est auditu propter breuem et absolutam conclusionem tum uero uehementer, id quod opus est oratori, conprobat contraria re et ex eo, quod dubium non est, expedit illud, quod est &lt;in&gt; dubio, ut dilui non possit aut multo difficillime possit. </paragraph>
  </page>
  <page id="85">
    <paragraph>membrum orationis appellatur res breuiter absoluta sine totius sententiae demonstratione, quae denuo alio membro orationis excipitur, hoc pacto: 'et inimico proderas.'   id est unum, quod appellamus membrum; deinde hoc excipiatur oportet altero: 'et amicum laedebas.'  ex duobus membris suis haec exornatio potest constare; sed commodissima et absolutissima est, quae ex tribus constat, hoc pacto: 'et inimico proderas et amicum laedebas et tibi non consulebas.' item: 'nec rei p. consuluisti nec amicis profuisti nec inimicis restitisti.'  articulus dicitur, cum singula uerba interuallis distinguentur caesa oratione, hoc modo: 'acrimonia, uoce, uoltu aduersarios perterruisti.' item: 'inimicos inuidia, iniuriis, potentia, perfidia sustulisti.'  inter huius generis et illius superioris uehementiam hoc interest: illud tardius et rarius uenit, hoc crebrius et celerius peruenit. itaque in illo genere ex remotione brachii et contortione dexterae gladius ad corpus adferri, in hoc autem crebro et celeri corpus uulnere consauciare&lt;i&gt; uidetur.  continuatio est et densa et continens frequentatio uerborum cum absolutione sententiarum. ea utemur commodissime tripertito: in sententia, in contrario, in conclusione. in sententia hoc pacto: 'ei non multum potest obesse fortuna, qui sibi firmius in uirtute, quam in casu praesidium conlocauit.'  </paragraph>
  </page>
  <page id="86">
    <paragraph>in contrario hoc modo: 'nam si qui spei non multum conlocarit in casu, quid est quod ei magnopere casus obesse possit?'  in conclusione hoc pacto: 'quodsi in eos plurimum fortuna potest, qui suas rationes omnes in casum contulerunt, non sunt omnia committenda fortunae ne magnam nimis in nos habeat dominationem.'  in his tribus generibus ad continuationis uim adeo frequentatio necessaria est, ut infirma facultas oratoris uideatur, nisi sententiam et contrarium et conclusionem frequentibus efferat uerbis; sed alias quoque nonnumquam non alienum est, tametsi necesse non est, eloqui res aliquas per huiusmodi continuationes.  conpar appellatur, quod habet in se membra orationis, de quibus ante diximus, quae constent ex pari fere numero syllabarum. hoc non denumeratione nostra fiet&#x2014;nam id quidem puerile est&#x2014; sed tantum adferet usus et exercitatio facultatis, ut animi quodam sensu par membrum superiori referre possimus, hoc modo: 'in proelio mortem parens obpetebat, domi filius nuptias conparabat: haec &#x2020;omnia grauis casus administrabant.' item: 'alii fortuna dedit felicitatem, huic industria uirtutem conparauit.'  in hoc genere saepe fieri potest, ut non plane par numerus sit syllabarum et tamen esse uideatur, si  una aut etiam altera syllaba est alterum breuius, aut si, cum in altero plures sunt, in altero longior aut longiores, pleniores aut pleniores syllabae erunt, ut longitudo aut plenitudo harum multitudinem alterius adsequatur et exaequet. </paragraph>
  </page>
  <page id="87">
    <paragraph>similiter cadens exornatio appellatur, cum in eadem constructione uerborum duo aut plura sunt uerba, quae similiter isdem casibus efferantur, hoc modo: 'hominem laudem egentem uirtutis, abundantem felicitatis?' item: 'huic omnis in pecunia spes est, a sapientia est animus remotus: diligentia conparat diuitias, neglegentia corrumpit animum, et tamen, cum ita uiuit, neminem prae se ducit hominem.'  similiter desinens est, cum, tametsi casus non insunt in uerbis, tamen similes exitus sunt, hoc pacto: 'turpiter audes facere, nequiter studes dicere; uiuis inuidiose, delinquis studiose, loqueris odiose.' item: 'audaciter territas, humiliter placas.'  haec duo genera, quorum alterum in exitum, alterum in casus similitudine uersatur, inter se uehementer conueniunt; et ea re, qui his bene utuntur, plerumque simul ea conlocant in isdem partibus orationis. id hoc modo facere oportet: 'perditissima ratio est amorem petere, pudorem fugere, diligere formam, neglegere famam.'  hic et ea uerba, quae casus habent ad casus similes, et illa, quae non habent, ad similes exitus ueniunt.  adnominatio est, cum ad idem uerbum et nomen acceditur commutatione uocum aut litterarum,  ut ad res dissimiles similia uerba adcommodentur. ea multis et uariis rationibus conficitur.  adtenuatione aut conplexione eiusdem litterae sic: 'hic, qui se magnifice iactat atque ostentat, uenit ante, quam romam uenit.' </paragraph>
  </page>
  <page id="88">
    <paragraph>et ex contrario: 'hic, quos homines alea ui&lt;n&gt;cit, eos ferro statim uincit.'  productione eiusdem litterae hoc modo: 'hinc auium dulcedo ducit ad auium.'  breuitate eiusdem litterae: 'hic, tametsi uidetur esse honoris cupidus, tantum tamen curiam diligit, quantum curiam?'  addendis litteris hoc pacto: 'hic sibi posset temperare, nisi amore&lt;i&gt; mallet obtemperare.'  demendis nunc litteris sic: &#x2020;'si lenones uitasset tamquam leones, uitae tradidisset se.'   transferendis litteris sic: 'uidete, iudices, utrum homine&lt;i&gt; nauo an uano credere malitis.'  commutandis hoc modo: 'dil&lt;e&gt;gere oportet, quem uelis diligere.'  hae sunt adnominationes, quae in litterarum breui commutatione aut productione aut transiectione aut aliquo huiusmodi genere uersantur. sunt autem aliae, quae non habent tam propinquam in uerbis similitudinem et tamen dissimiles non sunt; quibus de generibus unum est huiusmodi: 'quid ueniam, qui sim, quare ueniam, quem insimulem, cui prosim, quae postulem, breui cognoscetis.'  nam hic est in quibusdam uerbis quaedam similitudo non tam &lt;per&gt;fecta, quam illae superiores, sed tamen adhibenda nonnumquam. alterum genus huiusmodi: 'demus operam, quirites, ne omnino patres conscripti circumscripti putentur.' </paragraph>
  </page>
  <page id="89">
    <paragraph>haec adnominatio magis accedit ad similitudinem quam superior, sed minus quam illae superiores, propterea quod non solum additae, sed uno tempore demptae quoque litterae sunt.  tertium genus est, quod uersatur in casum commutatione aut unius aut plurium nominum. unius nominis hoc modo: 'alexander macedo summo labore animum ad uir tutem a pueritia confirmauit. alexandri uirtutes per orbem terrae cum laude et gloria uulgatae sunt. alexandrum omnes maxime metuerant, idem plurimum dilexerunt. alexandro si uita data longior esset, trans oceanum macedonum transuolasse&lt;n&gt;t &lt;s&gt;arisae.'  hic unum nomen in commutatione casuum uolutatum est. plura nomina casibus conmutatis hoc modo facient adnominationem: 'tiberium graccum rem p. administrantem prohibuit indigna nex diutius in eo commorari. gaio gracco simili&lt;s&gt; occisio est oblata, quae uirum rei p. amantissimum subito de sinu ciuitatis eripuit. saturninum fide captum malorum perfidia per scelus uita priuauit. tuus, o druse, sanguis domesticos parietes et uoltum parentis aspersit. sulpicio, qui paulo ante omnia concedebant, eum breui spatio non modo uiuere, sed etiam sepelire&lt;i&gt; prohibuerunt.'  haec tria proxima genera exornationum, quorum unum in similiter cadentibus, alterum in similiter de sinentibus uerbis, tertium in adnominationibus positum est, perraro sumenda sunt, cum in ueritate dicimus, propterea quod non haec uidentur reperiri posse sine elaboratione et sumptione operae; eiusmodi autem studia ad delectationem quam ad ueritatem uidentur adcommodatiora. quare fides et grauitas et seueritas oratoria minuitur his exornationibus frequenter conlocatis, et non modo tollitur auctoritas dicendi, sed offenditur quoque in eiusmodi oratione, propterea quod est in his lepos et festiuitas, non dignitas neque pulcritudo. quare, quae sunt ampla atque pulcra, diu placere possunt; quae lepida et concinna, cito satietate adficiunt aurium sensum fastidiosissimum. quomodo igitur, si crebro his generibus utemur, puerili uidemur elocutione delectari, item, si raro interseremus has exornationes et in causa tota uarie dispergemus, commode luminibus distinctis inlustrabimus orationem. </paragraph>
  </page>
  <page id="90">
    <paragraph>subiectio est, cum interrogamus aduersarios aut quaerimus ipsi, quid ab illis aut quid contra nos dici possit; dein subicimus id, quod oportet dici aut non oportet, aut nobis adiumento futurum sit aut offuturum sit idem contrario, hoc modo: 'quaero igitur, unde iste tam pecuniosus factus sit. amplum patrimonium relictum est? at patris bona uenierunt. hereditas aliqua uenit? non potest dici; sed etiam a necessariis omnibus exhereditatus  est. praemium aliquod ex lite aut iudicio cepit? non modo id non fecit, sed etiam insuper ipse grandi sponsione uictus est. ergo, si his rationibus locupletatus non est, sicut omnes uidetis, aut isti domi nascitur aurum, aut, unde non est licitum, pecunias cepit.' item: 'saepe, iudices, animum aduorti multos aliqua ex honesta re, quam ne inimici quidem criminari possint, sibi praesidium petere. quorum nihil potest aduersarius facere. nam utrum ad patris eius uirtutem confugiet? at eum uos iurati capite damnastis. an ad suam &lt;uitam&gt; reuertetur? quam uitam aut ubi honeste tractatam? nam hic quidem ante oculos uestros quomodo uixerit, scitis omnes. at cognatos suos enumerabit, quibus uos conueniat commoueri. at hi quidem nulli sunt. amicos proferet. at nemo est, qui sibi non turpe putet istius amicum nominari.' item: 'credo, inimicum, quem nocentem putabas, in iudicium adduxisti? non: nam indemnatum necasti. leges, quae id facere prohibent, ueritus? at ne scriptas quidem iudicasti. cum ipse te ueteris amicitiae commonefaceret, commotus es? at nihilominus, sed etiam studiosius occidisti. quid? cum tibi pueri ad pedes uolutarentur, misericordia motus es? at eorum patrem crudelissime sepultura quoque prohibuisti.' </paragraph>
  </page>
  <page id="91">
    <paragraph>multum inest acrimoniae et grauitatis in hac exornatione, propterea quod, cum quaesitum est, quid  oporteat, subicitur id non esse factum. quare facillime fit, ut exaugeatur indignitas negotii. ex eodem genere, ut ad nostram quoque personam referamus subiectionem, sic: 'nam quid me facere conuenit, cum a tanta gallorum multitudine circumsederer? dimicarem? at cum parua manu tum prode&lt;i&gt;remus: locum quoque inimicissimum habebamus. sederem in castris? at neque subsidium, quod expectarem, habebamus, neque erat, qui uitam produceremus. castra relinquerem? at obsidebamur. uitam militum neglegerem? at eos uidebar ea accepisse condicione, ut eos, quoad possem, incolumis patriae et parentibus conseruarem. hostium condicionem repudiarem? at salus antiquior est militum quam inpedimentorum.'  eiusmodi consequntur identidem subiectiones, ut ex omnibus ostendi uideatur nihil potius, quam quod factums&lt;t&gt;, faciundum fuisse.  gradatio est, in qua non ante ad consequens uerbum descenditur, quam ad superius ascensum est, hoc modo: 'nam quae reliqua spes manet libertatis, si illis et quod libet, licet; et quod licet, possunt; et quod possunt, audent; et quod audent, faciunt; et quod faciunt, uobis molestum non est?'  item: 'non sensi hoc, et non suasi; neque suasi, et non ipse facere statim coepi; neque facere coepi, et non perfeci; neque perfeci, et non probaui.' item: 'africano uirtutem industria, uirtus gloriam, gloria aemulos conparauit.' item: 'imperium graeciae fuit penes athenienses, atheniensium potiti sunt spartiatae, spartiatas superauere thebani, thebanos macedones uicerunt, qui ad imperium graeciae breui tempore adiuncxerunt asiam bello subactam.' </paragraph>
  </page>
  <page id="92">
    <paragraph>habet in se quendam leporem superioris cuiusque crebra repetitio uerbi, quae propria est huius exornationis.  definitio est, quae rei alicuius proprias amplectitur potestates breuiter et absolute, hoc modo: 'maiestas rei p. est, in qua continetur dignitas et amplitudo ciuitatis.' item: 'iniuriae sunt, quae aut pulsatione corpus aut conuicio auris aut aliqua turpitudine uitam cuiuspiam uiolant.' item: 'non est ista diligentia, set auaritia, ideo quod diligentia est accurata conseruatio suorum, auaritia iniuriosa adpetitio alienorum.' item: 'non est ista fortitudo, sed temeritas, propterea quod fortitudo est contemptio laboris et periculi cum ratione utilitatis et conpensatione commodorum, te meritas est cum inconsiderata dolorum perpessione gladiatoria periculorum susceptio.'  haec ideo commoda putatur exornatio, quod omnem rei cuiuspiam uim et potestatem ita dilucide proponit et explicat breuiter, ut neque pluribus uerbis oportuisse dici uideatur neque breuius potuisse dici putetur.  transitio uocatur, quae cum ostendit breuiter, quid dictum sit, proponit item breui, quid consequatur, hoc pacto: 'modo in patriam cuiusmodi fuerit, habetis: nunc in parentes qualis extiterit, considerate.' item: 'mea in istum beneficia cognoscitis; nunc, quomodo iste mihi gratiam retulerit, accipite.'  proficit haec aliquantum exornatio ad duas res: nam et quid dixerit commonet et ad reliqum conparat auditorem. </paragraph>
  </page>
  <page id="93">
    <paragraph>correctio est, quae tollit id, quod dictum est, et pro eo id, quod magis idoneum uidetur, reponit, hoc pacto: 'quodsi iste suos hospites rogasset, immo innuisset modo, facile hoc perfici posset.' item: 'nam postquam isti uicerunt atque adeo uicti sunt&#x2014;, eam quomodo uictoriam appellem, quae uictoribus plus calamitatis quam boni dederit?' &lt;item:&gt; 'o uirtutis comes inuidia, quae bonos sequeris plerumque atque adeo insectaris!'  commouetur hoc genere animus auditoris. res enim communi uerbo elata * tantummodo dicta uidetur;  ea post ipsius oratoris correctionem * magis idonea fit pronuntiatione. 'non igitur satius esset,' dicet aliquis, 'ab initio, praesertim cum scribas, ad optimum et lectissimum uerbum deuenire?' est, cum non est satius, si commutatio uerbi id erit demonstratura, eiusmodi rem esse, ut, cum eam communi uerbo appellaris, leuius dixisse uidearis, cum ad electius uerbum accedas, insigniorem rem facias. quodsi continuo uenisses ad id uerbum, nec rei nec uerbi gratia animaduersa esset.  occu&lt;lt&gt;atio est, cum dicimus nos praeterire aut non scire aut nolle dicere id, quod nunc maxime dicimus, hoc modo: 'nam de pueritia quidem tua, quam tu omnium intemperantiae addixisti, dicerem, si hoc tempus idoneum putarem: nunc consulto relinquo; et illud praetereo, quod te tribuni rei militaris infrequentem tradiderunt; deinde quod iniuriarum satis fecisti l. labeoni, nihil ad hanc rem pertinere puto. horum nihil dico: reuertor ad illud, de quo iudicium est.' item: 'non dico te ab sociis pecunias cepisse; non sum in eo occupatus, quod ciuitates, regna, domos omnium depeculatus es; furta, rapinas omnes tuas omitto.' </paragraph>
  </page>
  <page id="94">
    <paragraph>haec utilis est exornatio, si aut ad rem quam non pertineat aliis ostendere occulte admonuisse prodest aut longum est aut ignobile aut planum  non potest fieri aut facile potest reprehendi, ut utilius sit occulte fecisse suspicionem, quam eiusmodi intendisse orationem, quae redarguatur.  disiunctum est, cum eorum, de quibus dicimus, aut utrumque aut unum quodque certo concluditur uerbo, sic: 'populus r. numantiam deleuit, kartaginem sustulit, corinthum disiecit, fregellas euertit. nihil numantinis uires corporis auxiliatae sunt, nihil kartaginiensibus scientia rei militaris adiumento fuit, nihil corinthis erudita calliditas praesidii tulit, nihil fregellanis morum et sermonis societas opitulata est.' item: 'formae dignitas aut morbo deflorescit aut uetustate extinguitur.'  hic utrumque, in superiore exemplo unam quamque rem certo uerbo concludi uidemus.  coniunctio est, cum interpositione uerbi et superiores partes orationis conprehenduntur et inferiores, hoc modo: 'formae dignitas aut morbo deflorescit aut uetustate.'  adiunctio est, cum uerbum, quo res conprehenditur, non interponimus, sed aut primum aut postremum conlocamus. primum hoc pacto: 'deflorescit formae dignitas aut morbo aut uetustate.'  postremum sic: 'aut morbo aut uetustate formae dignitas deflorescit.'  </paragraph>
  </page>
  <page id="95">
    <paragraph>ad festiuitatem diiunctio est adposita: quare rarius utemur, ne satietatem pariat; ad breuitatem coniunctio: quare saepius adhibenda est. hae tres exornationes de simplici genere manant.  conduplicatio est qu&lt;om&gt; ratione amplificationis aut commiserationis eiusdem unius aut plur&lt;iu&gt;m uerborum iteratio, hoc modo: 'tumultus, gai gracc&lt;e&gt;, tumultus domesticos et intestinos conpara&lt;s&gt;!' item: 'commotus non es, cum tibi pedes mater amplexaretur, non es commotus?' item: 'nunc audes etiam uenire in horum conspectum, proditor patriae? proditor, inquam, patriae, uenire audes in horum conspectum?'  uehementer auditorem commouet eiusdem redintegratio uerbi et uulnus maius efficit in contrario causae, quasi aliquod telum saepius perueniat in eandem partem corporis.  interpretatio est, quae non iterans idem redintegrat uerbum, sed id commutat, quod positum est, alio uerbo, quod idem ualeat, hoc modo: 'rem p. radicitus euertisti, ciuitatem funditus deiecisti.' item: 'patrem nefarie uerberasti, parenti manus scelerate attulisti.'   necessum est eius, qui audit, animum commoueri, cum grauitas prioris dicti renouatur interpretatione uerborum.  commutatio est, cum duae sententiae inter se discrepantes ex traiectione ita efferuntur, ut a priore posterior contraria priori proficiscatur, hoc modo: 'esse oportet, ut uiuas, non uiuere, ut edas.' item: 'ea re po&#xEB;mata non facio, quia, cuiusmodi uolo, non possum, cuiusmodi possum, nolo.' item: 'quae de illo &lt;dici possunt, non dicuntur, quae dicuntur,&gt; dici non possunt.' item: 'po&#xEB;ma loquens pictura, &lt;pictura&gt; tacitum po&#xEB;ma debet esse.' item: 'si stultus es, ea re tace&lt;a&gt;s: non tamen si tace&lt;a&gt;s, ea re stultus es.' </paragraph>
  </page>
  <page id="96">
    <paragraph>non potest dici, quin commode fiat, cum contrariae sententiae relatione uerba quoque conuertantur. plura subiecimus exempla, ut, quoniam difficile est hoc genus exornationis inuentu, dilucidum esset, ut,  cum bene esset intellectum, facilius in dicendo inueniretur.  permissio est, cum ostendemus in dicendo nos aliquam rem totam tradere et concedere alicuius uoluntati, sic: 'quoniam omnibus rebus ereptis solum mihi superest animus et corpus, haec ipsa, quae mihi de multis sola relicta sunt, uobis et uestrae condono potestati. uos me uestro quo pacto uobis uidebitur utamini atque abutamini licebit; inpunite in me quidlibet statuite; dicite, atque obtemperabo.'  hoc genus tametsi alias quoque nonnumquam tractandum est, tamen ad misericordiam commouendam uehementissime est adcommodatum.  dubitatio est, cum quaerere uideatur orator, utrum de duobus potius aut quid de pluribus potissimum dicat, hoc modo: 'offuit eo tempore plurimum rei p. consulum siue stultitiam siue malitiam dicere oportet siue utrumque.' item: 'tu istu&lt;c&gt; ausus es dicere, homo omnium mortalium&#x2014;quonam te digno moribus tuis appellem nomine?'  expeditio est, cum rationibus conpluribus enu meratis quibus aliqua res &lt;c&gt;on&lt;fici&gt; potuerit, ceterae tolluntur, una relinquitur, quam nos intendimus, hoc modo: 'necesse est, cum constet istum fundum nostrum fuisse, ostendas te aut uacuum possedisse, aut usu tuum fecisse, aut emisse, aut hereditati tibi uenisse. uacuum, cum ego adessem, possidere non potuisti; usu tuum etiam nunc fecisse non potes; emptio nulla profertur; hereditati tibi me uiuo mea pecunia uenire non potuit: relinquitur ergo, ut me ui de meo fundo deieceris.' </paragraph>
  </page>
  <page id="97">
    <paragraph>haec exornatio plurimum iuuabit coniecturalis argumentationes. sed non erit, tamquam in plerisque, ut, cum uelimus, ea possimus uti: nam &lt;f&gt;ere non poterimus, nis&lt;i&gt; nobis ipsa negotii natura dabit facultatem.  dissolutum est, quod coniunctionibus uerborum e medio sublatis, separatis partibus effertur, hoc modo: 'gere morem parenti, pare cognatis, obsequere amicis, obtempera legibus.' item: 'descende in integram defensionem, noli quicquam recusare; da seruos in quaestionem, stude uerum inuenire.'  hoc genus et acrimoniam habet in se et uehementissimum est et ad breuitatem adcommodatum.   praecisio est, cum dictis quibus reliqum, quod coeptum est dici, relinquitur incoatum iudicium, sic: 'mihi tecum p&lt;ar&gt; certatio non est, ideo quod populus romanus me&#x2014;nolo dicere, ne cui forte adrogans uidear: te autem saepe ignominia dignum putauit.' item: 'tu istu&lt;c&gt; audes dicere, qui nuper alienae domi &#x2014;non ausim dicere, ne, cum te digna dicerem, me indignum quippiam dixisse uidear.'  hic atrocior tacita suspicio, quam diserta explanatio facta est.  conclusio est, quae breui argumentatione ex &lt;i&gt;is, quae ante dicta sunt aut facta, conficit, quid necessario consequatur, hoc modo: 'quodsi danais datum erat oraculum non posse capi troiam sine philoctetae sagittis, haec nihil aliud autem fecerunt, nisi alexandrum perculerunt, hunc extinguere, id nimirum capi fuit troiam.' </paragraph>
  </page>
  <page id="98">
    <paragraph>restant etiam decem exornationes uerborum, quas idcirco non uage dispersimus, sed a superioribus separauimus, quod omnes in uno genere sunt positae. nam earum omnium hoc proprium est, ut ab usitata  uerborum potestate recedatur atque in aliam rationem cum quadam uenustate oratio conferatur.  de quibus exornationibus nominatio est prima, quae nos admonet, ut, cuius rei nomen aut non sit aut satis idoneum non sit, eam nosmet idoneo uerbo nominemus aut imitationis aut significationis causa: imitationis, hoc modo, ut maiores rudere et mugire et murmurari et sibilare appellarunt; significandae rei causa, sic: 'postquam iste in rem p. fecit impetum, fragor ciuitatis in primis.'  hoc genere raro est utendum, sic &lt;ut&gt; ne noui uerbi adsiduitas odium pariat; sed si commode quis eo utatur et raro, non modo non offendet nouitate, sed etiam exornat orationem.  pronominatio est, quae sicuti cognomine quodam extraneo demonstrat id, quod suo nomine non potest appellare&lt;i&gt;; ut si quis, cum loquatur de graccis: 'at non africani nepotes,' inquiet, 'istiusmodi fuerunt.' item si quis, de aduersario cum dicat: 'uidete nunc,' inquit, 'iudices, quemadmodum me plagioxiphus iste  tractarit.' hoc pacto non inornate poterimus, et in laudando et in laedendo, in corpore aut animo aut extraneis rebus dicere sic, uti cognomen quod pro certo nomine collocemus.  denominatio est, quae ab rebus propinquis et finitimis trahit orationem, qua possit intellegi res, quae non suo uocabulo sit appellata. </paragraph>
  </page>
  <page id="99">
    <paragraph>id aut ab inuentore conficitur, ut si quis, de tarpeio loquens, eum capitolinum nominet,  aut inuento, ut si quis pro libero uinum, pro cerere frugem appellet,  aut instrumento dominum, ut si quis macedones appellarit hoc modo: 'non tam cito sarisae graeciae potitae sunt,' aut idem gallos significans: 'nec tam facile ex italia mat&lt;e&gt;ris transalpina depulsa est;'  aut id, quod fit, ab eo, qui facit, ut si quis, cum bello uelit ostendere aliquid quempiam fecisse, dicat: 'mars istuc te facere necessario co&#xEB;git;'  aut si, quod facit, ab eo, quod fit, ut cum desidiosam artem dicimus, quia desidiosos facit, et frigus pigrum, quia pigros efficit.   ab eo, quod continet, id, quod continetur, hoc modo denominabitur: 'armis italia non potest uinci nec graecia disciplinis'&#x2014;nam hic pro graecis et italis, quae continent, notata sunt&#x2014;  ab eo, quod continetur, id, quod continet, ut si quis aurum aut argentum aut ebur nominet, cum diuitias uelit nominare.  harum omnium denominationum magis in praecipiendo diuisio, quam in quaerendo difficilis inuentio est, ideo quod plena consuetudo est non modo po&#xEB;tarum et oratorum, sed etiam cottidiani sermonis huiusmodi denominationum.  circumitio est oratio rem simplicem adsumpta circumscribens elocutione, hoc pacto: 'scipionis prouidentia kartaginis opes fregit.'  nam hic, nisi ornandi ratio quaedam esset habita, scipio potuit et kartago simpliciter appellari. </paragraph>
  </page>
  <page id="100">
    <paragraph>transgressio est, quae uerborum perturbat ordinem peruersione aut transiectione. peruersione, sic: 'hoc uobis deos inmortales arbitror dedisse uirtute pro uestra.'  transiectione, hoc modo: 'instabilis in istum plurimum fortuna ualuit. om nes inuidiose eripuit bene uiuendi casus facultates.'  huiusmodi traiectio, quae rem non reddit obscuram, multum proderit ad continuationes, de quibus ante dictum est; in quibus oportet uerba sicuti ad po&#xEB;ticum quendam extruere numerum, ut perfecte et perpolitissime possint esse absolutae.  superlatio est oratio superans ueritatem alicuius augendi minuendiue causa. haec sumitur separatim aut cum conparatione. separatim, sic: 'quodsi concordiam retinebimus in ciuitate, imperii magnitudinem solis ortu atque occasu metiemur.'  cum conparatione aut a similitudine aut a praes&lt;ta&gt;ntia superlatio sumitur. a similitudine, sic: 'corpore niueum candorem, aspectu igneum ardorem adsequebatur.'  a praes&lt;ta&gt;ntia, hoc modo: 'cuius ore sermo melle dulcior profluebat.'  &lt;ex&gt; eodem genere est hoc: 'tantus erat in armis splendor, ut solis fulgor obscurius uideretur.'  intellectio est, cum res tota parua de parte co gnoscitur aut de toto pars. de parte totum sic intellegitur: 'non illae te nuptiales tibiae eius matrimonii commonebant?' </paragraph>
  </page>
  <page id="101">
    <paragraph>nam hic omnis sanctimonia nuptiarum uno signo tibiarum intellegitur. de toto pars, ut si quis ei, qui uestitum aut ornatum sumptuosum ostentet, dicat: 'ostentas mihi diuitias et locupletes copias iactas.'  ab uno plura hoc modo intellegentur: 'poeno fuit hispanus auxilio, fuit inmanis ille transalpinus, in italia quoque nonnemo sensit idem togatus.'  a pluribus unum sic intellegetur: 'atrox calamitas pectora maerore pulsabat; itaque anhelans ex imis pulmonibus prae cura spiritus ducebat.'  nam in superioribus plures hispani et galli et togati, et hic unum pectus et unus pulmo intellegitur; et erit illic deminutus numerus festiuitatis, hic adauctus grauitatis gratia.  abusio est, quae uerbo simili et propinquo pro certo et proprio abutitur, hoc modo: 'uires hominis breues sunt;' aut: 'parua statura;' aut: 'longum in homine consilium;' aut: 'oratio magna;' aut: 'uti pauco sermone.' nam hic facile est intellectu finitima uerba rerum dissimilium ratione abusionis esse traducta.  translatio est, cum uerbum in quandam rem transferetur ex alia re, quod propter similitudinem  recte uidebitur posse transferri. ea sumitur rei ante oculos ponendae causa, sic: 'hic italiam tumultus expergefecit terrore subito.'  breuitatis causa, sic: 'recens aduentus exercitus extincxit subito ciuitatem.' </paragraph>
  </page>
  <page id="102">
    <paragraph>obscenitatis uitandae causa, sic: 'cuius mater cottidianis nuptiis delectetur.'  augendi causa, sic: 'nullius maeror et calamitas istius explere inimicitias et nefariam crudelitatem saturare potuit.'  minuendi causa, sic: 'magno se praedicat auxilio fuisse, quia paululum in rebus difficillimis aspirauit.'  ornandi causa, sic: 'aliquando rei p. rationes, quae malitia nocentium exaruerunt, uirtute optimatium reuirdescent.'  translationem pudentem dicunt esse oportere, ut cum ratione in consimilem rem transeat, ne sine dilectu temere et cupide uideatur in dissimilem transcurrisse.   permutatio est oratio aliud uerbis aliud sententia demonstrans. ea diuiditur in tres partes: similitudinem, argumentum, contrarium.  per similitudinem sumitur, cum translationes plures frequenter ponuntur a simili oratione ductae, sic: 'nam cum canes funguntur officiis luporum, quo&lt;i&gt;&lt;n&gt;am praesidio pecuaria credemus?'  per argumentum tractatur, cum a persona aut loco aut re aliqua similitudo augendi aut minuendi causa ducitur, ut si quis drusum graccum nitorem obsoletum dicat.  ex contrario ducitur sic, ut si quis hominem prodigum et luxuriosum inludens parcum et diligentem appell&lt;et&gt;. </paragraph>
  </page>
  <page id="103">
    <paragraph>et in hoc postremo, quod ex contrario sumitur et in illo primo, quod a similitudine ducitur, per translationem argumento poterimus uti. per similitudinem sic: 'quid ait hic rex atque agamemnon noster, siue, ut crudelitas est, potius atreus?'  ex contrario, ut si quem impium, qui patrem uerberarit, aenean uocemus, intemperantem et adulterum ippolytum nominemus.   haec sunt fere, quae dicenda uidebantur de uerborum exornationibus. nunc res ipsa monet, ut deinceps ad sententiarum exornationes transeamus. [m. tulli ciceronis ad herennium liber ui]  distributio est, cum in plures res aut personas negotia quaedam certa dispertiuntur, hoc modo: 'qui uestrum, iudices, nomen senatus diligit, hunc oderit necesse est; petulantissime enim semper iste obpugnauit senatum. qui equestrem locum splendidissimum cupit esse in ciuitate, is oportet istum maximae poenae dedisse uelit, ne iste sua turpitudine ordini honestissimo maculae atque dedecori sit. qui parentis habetis, ostendite istius supplicio uobis homines impios non placere. quibus liberi sunt, statuite exemplum, quantae poenae sint in ciuitate hominibus istiusmodi conparatae.' item: 'senatus est officium consilio ciuitatem iuuare; magistratus est officium opera et diligentia consequi senatus uoluntatem; populi est officium res optumas et homines idoneos maxime suis sententiis deligere et probare.'  et: 'accusatoris officium est inferre crimina; defensoris diluere et propulsare; testis dicere, quae sciat aut audierit; quaesitoris est unum quemque horum in officio suo continere. quare, l. cassi, si testem, praeterquam quod sciat aut audierit, argumentari et coniectura prosequi patieris, ius accusatoris cum iure testimonii commiscebis, testis inprobi cupiditatem confirmabis, reo duplicem defensionem parabis.' </paragraph>
  </page>
  <page id="104">
    <paragraph>est haec exornatio copiosa. conprehendit enim breui multa, et suum cuique tribuens officium separatim res diuidit plures.  licentia est, cum apud eos, quos aut uereri aut metuere debemus, tamen aliquid pro iure nostro dicimus, quod eos aut quos ii diligunt aliquo in errato uere reprehendere uideamur, hoc modo: 'miramini, quirites, quod ab omnibus uestrae rationes deserantur? quod causam uestram nemo suscipiat? quod se nemo uestri defensorem profiteatur? adtribuite uestrae culpae, desinite mirari. quid est enim, quare non omnes istam rem fugere ac ui tare debeant? recordamini, quos habueritis defensores; studia eorum uobis ante oculos proponite; deinde exitus omnium considerate. tum uobis ueniat in mentem, ut uere dicam, neglegentia uestra siue ignauia potius illos omnes ante oculos uestros trucidatos esse, inimicos eorum uestris suffragiis in amplissimum locum peruenisse.' item: 'nam quid fuit, iudices, quare in sententiis ferendis dubitaueritis aut istum hominem nefarium ampliaueritis? non apertissimae res erant crimine&lt;i&gt; datae? non omnes hae testibus co&lt;n&gt;probatae? non contra tenuiter et nugatorie responsum? hic uos ueriti estis, si primo coetu condemnassetis, ne crudeles existimaremini? dum eam uitatis uituperationem, quae longe a uobis erat afutur&lt;a&gt;, eam inuenistis, &lt;ut timi&gt;di atque ignaui putaremini. maximis priuatis et publicis calamitatibus acce&lt;p&gt;tis, cum etiam maiores inpendere uideantur, sedetis et oscitamini. luci noctem, nocte lucem expectatis. aliquid cottidie acerbi atque incommodi nuntiatur: et iam eum, cuius opera nobis haec accidunt, uos remoramini diutius et alitis ad rei p. perniciem, retinetis, quoad potestis in ciuitate?' </paragraph>
  </page>
  <page id="105">
    <paragraph>eiusmodi licentia si nimium uidebitur acrimoniae  habere, multis mitigationibus lenietur; nam continuo aliquid huiusmodi licebit inferre: 'hic ego uirtutem uestram quaero, sapientiam desidero, ueterem consuetudinem requiro,' ut quod erat commotum licentia, id constitu&lt;a&gt;tur laude, ut altera res ab iracundia et molestia remoueat, altera res ab errato deterreat. haec res, sicut in amicitia, item in dicendo, si loco fit, maxime facit, ut et illi, qui audient, a culpa absint, et nos, qui dicimus, ame&lt;i&gt;ci ipsorum et ueritatis esse uideamur.  est autem quoddam genus in dicendo licentiae, quod astutiore ratione conparatur, cum aut ita obiurgamus eos, qui audiunt, quomodo ipsi se cupiunt obiurgari, aut id, quod scimus facile omnes audituros, dicimus nos timere, quomodo accipiant, sed tamen ueritate commoueri, ut nihilosetius dicamus. horum amborum generum exempla subiciemus; prioris, huiusmodi: 'nimium, quirites, animis estis simplicibus et mansuetis; nimium creditis uni cuique. existimatis unum quemque eniti, ut perficiat, quae uobis pollicitus sit. erratis et falsa spe frustra iam diu detinemini stultitia uestra, qui, quod erat in uestra potestate, ab aliis petere quam ipsi sumere maluistis.'  posterioris licentiae hoc erit exemplum: 'mihi cum isto, iudices, fuit amicitia, sed ista tamen amicitia, tametsi uereor quomodo accepturi sitis, tamen dicam, uos me priuastis. quid ita?  quia, ut uobis essem probatus, eum, qui uos obpugnabat, inimicum quam amicum habere malui.' </paragraph>
  </page>
  <page id="106">
    <paragraph>ergo haec exornatio, cui licentiae nomen est, sicuti demonstrauimus, duplici ratione tractabitur: acrimonia, quae si nimium fuerit aspera, mitigabitur laude; et adsimulatione, &lt;de&gt; qua posterius diximus, quae non indiget mitigationis, propterea quod imitatur licentiam et sua spontes&lt;t&gt; ad animum auditoris adcommodata.  deminutio est, qu&lt;o&gt;m aliquid inesse in nobis aut in &lt;i&gt;is, quos defendimus, aut natura aut fortuna aut industria dicemus egregium, quod, ne qua significetur adrogans ostentatio, deminuitur et adtenuatur oratione, hoc modo: 'nam hoc pro meo iure, iudices, dico, me labore et industria curasse, ut disciplinam militarem non in postremis tenerem.'  hic si quis dixisset: 'ut optime tenerem,' tametsi uere dixisset, tamen adrogans uisus esset. nunc et ad inuidiam uitandam et laudem conparandam satis dictum est.  item: 'utrum igitur auaritiae an egestatis causa accessit ad maleficium? auaritiae? at largissimus fuit in amicos; quod signum liberalitatis est, quae contraria est auaritiae. egestatis? huic quidem pater  &#x2014;nolo nimium dicere&#x2014;non tenuissimum patrimonium reliquit.'  hic quoque uitatum est, ne 'magnum' aut 'maximum' diceretur. hoc igitur in nostris aut eorum, quos defendemus, egregiis commodis proferendis obseruabimus. nam eiusmodi res et inuidiam contrahunt in uita et odium in oratione, si inconsiderate tractes. quare quemadmodum ratione in uiuendo fugitur inuidia, sic in dicendo consilio uitatur odium. </paragraph>
  </page>
  <page id="107">
    <paragraph>descriptio nominatur, quae rerum consequentium continet perspicuam et dilucidam cum grauitate expositionem, hoc modo: 'quodsi istum, iudices, uestris sententiis liberaueritis, statim, sicut e cauea leo &lt;e&gt;missus aut aliqua t&lt;a&gt;eterrima belua soluta ex catenis, uolitabit et uagabitur in foro, acuens dentes in unius cuiusque fortunas, in omnes amicos atque inimicos, notos atque ignotos incursitans, aliorum famam depeculans, aliorum caput obpugnans, aliorum domum &lt;et&gt; omnem familiam perfringens, rem publicam funditus labefactans. quare, iudices, eicite eum de ciuitate, liberate omnes formidine; uobis denique ipsis consulite. nam si istum inpunitum dimiseritis, in uosmet ipsos, mihi credite, feram et truculentam bestiam, iudices, inmiseritis.' item: 'nam si de hoc, iudices, grauem sententiam tuleritis, uno iudicio simul multos iugulaueritis: grandis  natu parens, cuius spes senectutis omnis in huius adulescentia posita est, quare uelit in uita manere, non habebit; fili parui, priuati patris auxilio, ludibrio et despectui paternis inimicis erunt obpositi; tota domus huius indigna concidet calamitate. at inimici, statim sanguinulentam palmam crudelissima uictoria potiti, insultabunt in horum miserias. et superbi a re simul et uerbis inueniuntur.' item: 'nam neminem uestrum fugit, quirites, urbe capta quae miseriae consequi soleant: arma qui contra tulerunt, statim crudelissime trucidantur; ceteri, qui possunt per aetatem et ue&lt;i&gt;res laborem ferre, rapiuntur in seruitutem, qui non possunt, uita priuantur; uno denique atque eodem tempore domus hostili flagrabit incendio, et quos natura aut uoluntas necessitudine et beniuolentia coniuncxit, distrahuntur; liberi partim e gremiis diripiuntur parentum, partim in sinum iugulantur, partim ante pedes constuprantur. nemo, iudices, est, qui possit satis rem consequi uerbis nec efferre oratione magnitudinem calamitatis.' </paragraph>
  </page>
  <page id="108">
    <paragraph>ho&lt;c&gt;e genere exornationis uel indignatio uel misericordia potest commoueri, cum res consequentes con prehensae uniuersae perspicua breuiter exprimuntur oratione.  diuisio est, quae rem semouens ab re utramque absoluit ratione subiecta, hoc modo: 'cur ego nunc tibi quicquam obiciam? si probus es, non meruisti; si inprobus, non commouere.' item: 'quid nunc ego de meis promeritis praedicem? si meministis, obtundam; si obliti estis, cum re nihil egerim, quid est quod uerbis proficere possim?' item: 'duae res sunt, quae possunt homines ad turpe conpendium commouere: inopia atque auaritia. te auarum in fraterna diuisione cognouimus; inopem atque egentem nunc uidemus. qui potes igitur ostendere causam maleficii non fuisse?'  inter hanc diuisionem et illam, quae de partibus orationis tertia est, de qua in primo libro diximus secundum narrationem, hoc interest: illa diuidit per enumerationem aut per expositionem, quibus de rebus in totam orationem disputatio futura sit; haec se statim explicat et breui duabus aut pluribus partibus subiciens rationes exornat orationem.  frequentatio est, cum res tota causa dispersae coguntur in unum locum, quo grauior aut acrior aut criminosior oratio sit, hoc pacto: 'a quo tandem abest iste uitio? quid est, cur iudicio uelitis eum liberare? suae pudicitiae proditor est, insidiator alienae; cupidus intemperans, petu lans superbus; impius in parentes, ingratus in amicos, infestus cognatis; in superiores contumax, in aequos et pares fastidiosus, in inferiores crudelis; denique in omnis intolerabilis.' </paragraph>
  </page>
  <page id="109">
    <paragraph>eiusdem generis est illa frequentatio, quae plurimum coniecturalibus causis opitulatur, cum suspiciones, quae separatim dictae minutae et infirmae erant, unum in locum coactae rem uidentur perspicuam facere, non suspiciosam, hoc pacto: 'nolite igitur, nolite, iudices, ea, quae dixi, separatim spectare; sed omnia colligite et conferte in unum. si et commodum ad istum ex illius morte ueniebat; et uita hominis est turpissima, animus auarissimus, fortunae familiares attenuatissimae; et res ista bono nemini praeter istum fuit; neque alius quisquam aeque commode neque iste aliis commodioribus rationibus facere potuit, neque praeteritum est ab isto quicquam quod opus fuit ad maleficium neque factum quod opus non fuit; et cum locus idoneus maxime quaesitus; tum occasio adgrediendi commoda; tempus adeundi op&lt;p&gt;ortunissimum; spatium conficiendi longissimum sumptum est; non sine maxima occultandi et perficiendi maleficii spe; et praeterea ante, quam occisus homo is est, iste uisus est in eo loco, in quo est occisio facta, solus; paulo post in ipso maleficio uox illius, qui occidebatur, audita; deinde post occisionem istum multa nocte domum redisse constat; postero die titubanter et inconstanter  de occisione illius locutum; haec partim testimoniis, partim quaestionibus argumentatis omnia conprobantur et rumore populi, quem ex argumentis natum necesse est esse uerum: uestrum, iudices, est, ex his in uno loco conlocatis, certam sumere scientiam, non suspicionem maleficii. nam unum aliquid aut alterum potest in istum casu cecidisse suspiciose; ut omnia inter se a primo ad postremum conueniant, &#x2020;maleficia necesse est; casu non potest fieri.' </paragraph>
  </page>
  <page id="110">
    <paragraph>uehemens haec est exornatio et in coniecturali constitutione causae ferme semper necessaria, et in ceteris generibus causarum et in omni oratione adhibenda nonnumquam.  expolitio est, cum in eodem loco manemus et aliud atque aliud dicere uidemur. ea dupliciter fit: si aut eandem plane dicemus rem, aut de eadem re.  eandem rem dicemus, non eodem modo&#x2014;nam id quidem optundere auditorem est, non rem expolire &#x2014;sed commutate. commutabimus tripliciter: uerbis, pronuntiando, tractando.  uerbis commutabimus, cum re semel dicta iterum aut saepius aliis uerbis, quae idem ualeant, eadem res proferetur, hoc modo:  'nullum tantum est periculum, quod sapiens pro salute patriae uitandum arbitretur. cum agetur incolumitas perpetua ciuitatis, qui bonis erit rationibus praeditus, profecto nullum uitae discrimen sibi pro fortunis rei p. fugiendum putabit et erit in ea sententia semper, ut pro patria studiose quamuis in magnam descendat uitae dimicationem.'  pronuntiando commutabimus, si, cum in sermone, tum in acrimonia, tum in alio atque alio genere uocis atque gestus eadem uerbis commutando pronuntiationem quoque uehementius inmutarimus. hoc neque commodissime scribi potest neque parum est apertum; quare non eget exempli.  tertium genus est commutationis, quod tractando conficitur, si sententiam traiciemus aut ad sermocinationem aut exsuscitationem. </paragraph>
  </page>
  <page id="111">
    <paragraph>sermocinatio est&#x2014;de qua planius paulo post suo loco dicemus, nunc breuiter, quod ad hanc rem satis sit, attingemus&#x2014;, in qua constituetur alicuius personae oratio adcommodata ad dignitatem, hoc modo, ut, quo facilius res cognosci possit, ne ab eadem sententia recedamus: 'sapiens omnia rei p. causa suscipienda pericula putabit. saepe ipse secum loquitur: "non mihi soli, sed etiam atque adeo multo potius natus sum patriae; uita, quae fato debetur, saluti patriae potissimum soluatur. aluit haec me; tute atque honeste  produxit usque ad hanc aetatem; muniuit meas rationes bonis legibus, optumis moribus, honestissimis disciplinis. quid est, quod a me satis ei persolui possit, unde haec accepi?" &lt;ex&gt;inde haec loquetur secum sapiens saepe: ergo in periculis rei p. nullum ipse periculum fugiet.'  item mutatur res tractando, si traducitur ad exsuscitationem, cum et nos commoti dicere uideamur, et auditoris animum commouemus, sic: 'quis est tam tenui cogitatione praeditus, cuius animus tantis angustiis inuidiae continetur, qui non hunc hominem studiosissime laudet et sapientissimum iudicet, qui pro salute patriae, pro incolumitate ciuitatis, pro rei p. fortunis quamuis magnum atque atrox periculum studiose suscipiat et libenter subeat? equidem hunc hominem magis cupio satis laudare quam possum; idemque hoc certo scio uobis omnibus usu uenire.'  eadem res igitur his tribus in dicundo commutabitur rebus: uerbis, pronuntiando, tractando; sed tractando dupliciter: sermocinatione et exsuscitatione. </paragraph>
  </page>
  <page id="112">
    <paragraph>sed de eadem re cum dicemus, plurimis utemur commutationibus. nam cum rem simpliciter pronuntiarimus, rationem poterimus subi cere; deinde dupliciter uel sine rationibus uel cum rationibus pronuntiare; deinde afferre contrarium&#x2014;de quibus omnibus diximus in uerborum exornationibus&#x2014;; deinde simile et exemplum&#x2014;de quo suo loco plura dicemus&#x2014;; deinde conclusionem, de qua in secundo libro, quae opus fuerunt, diximus, demonstrantes argumentationes quemadmodum concludere oporteat: in hoc libro docuimus, cuiusmodi esset exornatio uerb&lt;orum&gt;, cui conclusioni nomen est. ergo huiusmodi uehementer ornata poterit esse expolitio, quae constabit ex frequentibus exornationibus uerborum et sententiarum.  hoc modo igitur septem partibus tractabitur&#x2014;et ab eiusdem sententiae non recedamus exemplo, ut scire possis, quam facile praeceptione rhetoricae res simplex multiplici ratione tractatur: 'sapiens nullum pro re p. periculum uitabit, ideo quod saepe, cum pro re p. perire noluerit, necesse erit cum re p. pereat; et, quoniam omnia sunt commoda a patria accepta, nullum incommodum pro patria graue putandum est. ergo qui fugiunt id periculum quod pro re p. subeundum est, stulte faciunt: nam neque effugere incommoda possunt et ingrati in ciuitate&lt;m&gt; reperiun tur. at, qui patriae pericula suo periculo expetant, hi sapientes putandi sunt, cum et eum, quem debent, honorem rei p. reddunt, et pro multis perire malunt, quam cum multis. etenim uehementer est inicum uitam, quam a natura acceptam propter patriam conseruaris, naturae cum cogat reddere, patriae cum roget non dare; et, cum possis cum summa uirtute et honore pro patria interire, malle per dedecus et ignauiam uiuere; et cum pro amicis et parentibus et ceteris necessariis adire periculum uelis, pro re p., in qua et haec et illud sanctissimum patriae nomen continetur, nolle in discrimen uenire. ita uti contemnendus est, qui in nauigio &lt;non&gt; nauem quam se mauult incolumem, item uituperandus, qui in re p. discrimine suae plus quam communi saluti consulit. naui enim fracta multi incolumes euaserunt; ex naufragio patriae saluus nemo potest enatare. quod mihi bene uidetur decius intellexisse, qui se deuouisse dicitur et pro legionibus in hostis immisse  medios. amisit uitam, at non perdidit. re enim uilissima certam et parua maximam redemit. uitam dedit, accepit patriam; amisit animam, potitus est gloriam, quae cum summa laude prodita uetustate cottidie magis enitescit. quodsi pro re p. decere accedere periculum et ratione demonstratum est et exemplo conprobatum, &lt;i&gt;i sapientes sunt existimandi, qui nullum pro salute patriae periculum uitant.' </paragraph>
  </page>
  <page id="113">
    <paragraph>in his igitur generibus expolitio uersatur: de qua producti sumus, ut plura diceremus, quod non modo, cum causam dicimus, adiuuat et exornat orationem, sed multo maxime per eam exercemur ad elocutionis facultatem. quare conueniet extra causam in exercendo rationis adhibere expolitionis, in dicendo uti, cum exornabimus argumentationem, qua de re diximus in libro secundo.  commoratio est, cum in loco firmissimo, quo tota causa continetur, manetur diutius et eodem saepius reditur. hac uti maxime conuenit et id est oratoris boni maxime proprium. non enim datur auditori potestas animum de re firmissima demouendi. huic exemplum satis idoneum subici non potuit, propterea quod hic locus non est a tota causa separatus sicuti membrum aliquod, sed tamquam sanguis perfusus est per totum corpus orationis.   contentio est, per quam contraria referentur. ea est in uerborum exornationibus, ut ante docuimus, huiusmodi: 'inimicis te placabilem, amicis inexorabilem praebes.'  in sententiarum huiusmodi: 'uos huius incommodis lugetis, iste rei p. calamitate laetatur. uos uestris fortunis diffiditis, iste solus suis eo magis confidit.'  inter haec duo contentionum genera hoc interest: illud ex uerbis celeriter relatis constat; hic sententiae contrariae ex conparatione referantur oportet.  similitudo est oratio traducens ad rem quampiam aliquid ex re dispari simile. ea sumitur aut ornandi causa aut probandi aut apertius dicendi aut ante oculos ponendi. et quomodo quattuor de causis sumitur, item quattuor modis dicitur: per contrarium, per negationem, per conlationem, per breuitatem. ad unam quamque sumendae causam similitudinis adcommodabimus singulos modos pronuntiandi. </paragraph>
  </page>
  <page id="114">
    <paragraph>ornandi causa sumitur per contrarium sic: 'non enim, quemadmodum in palaestra, qui taedas candentes accipit, celerior est in cursu continuo, quam ille, qui tradit, item melior imperator nouus, qui accipit exercitum, quam ille, qui decedit; propterea quod defatigatus cursor integro facem, hic peritus imperator inperito exercitum tradit.'  hoc sine simile&lt;i&gt; satis plane et perspicue et probabi liter dici potuit hoc modo: 'dicitur minus bonos imperatores a melioribus exercitus accipere solere'; sed ornandi causa simile sumptum est, ut orationi quaedam dignitas conparetur. dictum autem est per contrarium. nam tum similitudo sumitur per contrarium, cum ei rei, quam nos probamus, aliquam rem negamus esse similem. [ut paulo ante, cum de cursoribus adserebatur.]  per negationem dicetur probandi causa hoc modo: 'neque equus indomitus, quamuis bene natura conpositus sit, idoneus potest esse ad eas utilitates, quae desiderantur ab equo; neque homo indoctus, quamuis sit ingeniosus, ad uirtutem potest peruenire.'  hoc probabilius factum est, quod magis est ueri simile non posse uirtutem sine doctrina conparari, quoniam ne equus quidem indomitus idoneus possit esse. ergo sumptum est probandi causa, dictum autem per negationem; id enim perspicuum est de primo similitudinis uerbo.  sumetur et apertius dicendi causa simile&#x2014; dicitur per breuitatem&#x2014;hoc modo: 'in amicitia gerenda, sicut in certamine currendi, non ita conuenit exerceri, ut, quoad necesse sit, uenire possis, sed ut productus studio et uiribus ultra facile procurras.' </paragraph>
  </page>
  <page id="115">
    <paragraph>nam hoc simile est, ut apertius intellegatur mala ratione facere, qui reprehendant eos, qui uerbi causa post mortem amici liberos eius custodiant, propterea  quod in cursore tantum uelocitatis esse oporteat, ut efferatur ultra finem, in amico tantum beniuolentiae, ut ultra quam quod amicus sentire possit, procurrat amicitiae studio. dictum autem simile est per breuitatem. non enim ita, ut in ceteris rebus, res ab re separata est, sed utraeque res coniuncte et confuse pronuntiatae.  ante oculos ponendi negotii causa sumetur similitudo&#x2014;dicetur per conlationem&#x2014;sic: 'uti cithar&lt;o&gt;edus cum prodierit optime uestitus, palla inaurata indu&lt;c&gt;tus, cum clamyde purpurea uariis coloribus intexta, et cum corona aurea, magnis fulgentibus gemmis inluminata, citharam tenens exornatissimam auro et ebore distinctam, ipse praeterea forma et specie sit et statura adposita ad dignitatem: si, cum magnam populo commorit iis rebus expectationem, repente, silentio facto, uocem mittat acerbissimam cum turpissimo corporis motu, quo melius ornatus et magis fuerit expectatus, eo magis derisus et contemptus eicitur; item, si quis in excelso loco et in magnis ac locupletibus copiis conlocatus fortunae muneribus et naturae commodis omnibus abundabit, si uirtutis et artium, quae uirtutis magistrae sunt, egebit, quo magis ceteris rebus erit co piosus et inlustris et expectatus, eo uehementius derisus et contemptus ex omni conuentu bonorum eicietur.'  hoc simile exornatione utriusque rei, alterius inertiae [artificis] alterius stultitiae simili ratione conlata, sub aspectus omnium rem subiecit. dictum autem est per conlationem, propterea quod proposita similitudine paria sunt omnia relata. </paragraph>
  </page>
  <page id="116">
    <paragraph>in similibus obseruare oportet diligenter, ut, cum rem afferamus similem, cuius rei causa similitudinem adtulerimus, uerba ad similitudinem habeamus adcommodata. id est huiusmodi: 'ita ut irundines aestiuo tempore praesto sunt, frigore pulsae recedunt&#x2014;' ex eadem similitudine nunc per translationem uerba sumimus: 'item falsi amici sereno uitae tempore praesto sunt; simul atque hiemem fortunae uiderunt, deuolant omnes.'  sed inuentio similium facilis erit, si quis sibi omnes res, animantes et inanimas, mutas et eloquentes, feras et mansuetas, terrestris, caelestis, maritimas, artificio, casu, natura conparatas, usitatas atque inusi tatas, frequenter ponere ante oculos poterit et ex his aliquam uenari similitudinem, quae aut ornare aut docere aut apertiorem rem facere aut ponere ante oculos possit. non enim res tota totae rei necesse est similis sit, sed id ipsum, quod conferetur, similitudinem habeat oportet.  exemplum est alicuius facti aut dicti praeteriti cum certi auctoris nomine propositio. id sumitur isdem de causis, quibus similitudo. rem ornatiorem facit, cum nullius rei nisi dignitatis causa sumitur; apertiorem, cum id, quod sit obscurius, magis dilucidum reddit; probabiliorem, cum magis ueri similem facit; ante oculos ponit, cum exprimit omnia perspicue, ut res prope dicam manu temptari possit. unius cuiusque generis singula subiecissemus exempla, nisi et exemplum quod genus est, in expolitione demonstrassemus et causas sumendi in similitudine aperuissemus. quare noluimus neque pauca, quominus intellegeretur, neque re intellecta plura scribere. </paragraph>
  </page>
  <page id="117">
    <paragraph>imago est formae cum forma cum quadam similitudine conlatio. haec sumitur aut laudis aut uituperationis causa. laudis causa, sic: 'inibat in proelium, corpore tauri ualidissimi, impetu leonis acerrimi simili.'  uituperationis, ut in odium adducat hoc modo:  'iste, qui cottidie per forum medium tamquam iubatus draco serpit dentibus aduncis, aspectu uenenato, spiritu rabido, circum inspectans huc et illuc, si quem reperiat, cui aliquid mali faucibus adflare, ore adtingere, dentibus insecare, lingua aspergere possit.'  ut in inuidiam adducat, hoc modo: 'iste, qui diuitias suas iactat, sicut gallus e phrygia aut hariolus quispiam depressus et oneratus auro clamat et delerat.'  in contemptionem sic: 'iste, qui tamquam coclea abscondens retentat sese tacitus, quom domo totus ut comeditur aufertur.'  eff&lt;i&gt;ctio est, cum exprimitur atque effingitur uerbis corporis cuiuspiam forma, quoad satis sit ad intellegendum, hoc modo: 'hunc, iudices, dico, rubrum, breuem, incuru&lt;o&gt;m, canum, subcrispum, caesium, cui sane magna est in mento cicatrix, si quo modo potest uobis in memoriam redire.'  habet haec exornatio cum utilitatem, si quem uelis  demonstrare, tum uenustatem, si breuiter et dilucide facta est.  notatio est, cum alicuius natura certis describitur signis, quae, sicuti notae quae naturae sunt adtributa; ut si uelis non diuitem, sed ostentatorem pecuniosi describere: 'iste,' inquies, 'iudices, qui se dici diuitem putabat esse praeclarum, primum nunc uidete, quo uultu nos intueatur. nonne uobis uidetur dicere: " * * * dant, si mihi molesti non essetis?" cum uero sinistra mentum subleuauit, existimat se gemmae nitore et auri splendore aspectus omnium praestringere.&#x2014;cum puerum respicit hunc unum, quem ego noui&#x2014;uos non arbitror&#x2014;, alio nomine appellat, deinde alio atque alio. "at eho tu," inquit, "ueni, sannio, ne quid is barbaris turbent;" ut ignoti, qui audient, unum putent selegi de multis. ei dicit in aurem, aut ut domi lectuli sternantur, aut ab auunculo rogetur aethiops qui ad balineas ueniat, aut asturconi locus ante ostium suum detur, aut aliquod fragile falsae  choragium gloriae conparetur. deinde exclamat, ut omnes audiant: "uideto, ut diligenter numeretur, si potest, ante noctem." puer, qui iam bene &lt;eri&gt; naturam norit: "tu illo plures mittas oportet," inquit, "si hodie uis transnumerari." "age," inquit, "duc tecum libanum et sosiam." "sane." deinde casu ueniunt hospites homini, quos iste, dum splendide peregrinatur, inuitat. ex ea re homo hercule sane conturbatur; sed tamen a uitio naturae non recedit. "bene," inquit, "facitis, cum uenitis: sed rectius fecissetis, si ad me domum recta abissetis." "id fecissemus," inquiunt illi, "si domum nouissemus." "at istud quidem facile fuit undelibet inuenire. uerum ite mequum." secuntur illi. sermo interea huius consumitur omnis in ostentatione: quaerit, in agris frumenta cuiusmodi sint; negat se, quia uillae incensae sint, accedere posse: nec aedificare etiamnunc audere; "tametsi in tusculano quidem coepi insanire et in isdem fundamentis aedificare." dum haec loquitur, uenit in aedes quasdam, in quibus sodalicium erat eodem die futurum; quo iste pro notitia domnaedi &lt;i&gt;am i&lt;t&gt; in&lt;t&gt;ro cum hospitibus. "hic," inquit, "habito." perspicit argentum, quod erat expositum, uisit triclinium stratum: probat. accedit seruulus; dicit homini clare, dominum iam uenturum, si uelit exire. "itane?" inquit. "eamus  hospitis; frater uenit ex falerno: ego illi obuiam pergam; uos huc decuma uenitote." hospites discendunt. iste se raptim domum suam conicit; illi decuma, quo iusserat, ueniunt. quaerunt hunc; reperiunt, domus cuia sit; in diuersorium derisi conferunt sese. uident hominem posteri die; narrant, expostulant, accusant. ait iste eos similitudine loci deceptos angiporto toto deerrasse; contra ualetudinem suam ad noctem multam expectasse. sannioni puero negotium dederat, ut uasa, uestimenta, pueros rogaret: seru&lt;o&gt;lus non inurbanus satis strenue et concinne conparat. iste hospites domum deducit: ait se aedes maximas cuidam amico ad nuptias commodasse. nuntiat puer argentum repeti: pertimuerat enim, qui commodarat. "apage te," inquit, "aedes commodaui, familiam dedi: argentum quoque uult? tametsi hospites habeo, tamen utatur licet, nos samis delectabimur." quid ego, quae deinde efficiat, narem? eiusmodi est hominis natura, ut quae singulis diebus efficiat gloria atque ostentatione, ea uix annuo sermone enarrare possim.' </paragraph>
  </page>
  <page id="118">
    <paragraph>huiusmodi notationes, quae describunt, quod consentaneum sit unius cuiusque naturae, uehementer habent magnam delectationem: totam enim naturam cuiuspiam ponunt ante oculos, aut gloriosi, ut nos exem pli causa coeperamus, aut inuidi aut tumidi aut auari, ambitiosi, amatoris, luxuriosi, furis, quadruplatoris; denique cuiusuis studium protrahi potest in medium tali notatione.  sermocinatio est, cum alicui personae sermo adtribuitur et is exponitur cum ratione dignitatis, hoc pacto: 'cum militibus urbs redundaret et omnes timore obpressi domi continerentur, uenit iste cum sago, gladio succinctus, tenens iaculum; &lt;iii&gt; adulescentes hominem simili ornatu subsecuntur. inrupit in aedes subito, deinde magna uoce: "ubi est iste beatus," inquit, "aedium dominus? quin mihi praesto fuit? quid tacetis?" hic ali omnes stupidi timore obmutuerunt. uxor illius infelicissimi cum maximo fletu ad istius pedes abiecit sese. "per te," inquit, "e&lt;a&gt; quae tibi dulcissima sunt in uita: miserere nostri, noli extinguere extinctos, fer mansuete fortunam: nos quoque fuimus beati: nosce te esse hominem."&#x2014; "quin illum mihi datis ac uos auribus meis opplorare desinitis? non abibit." illi nuntiatur interea ue nisse istum et clamore maximo mortem minari. quod simul ut audiuit: "heus," inquit, "gorgia pedisequ&lt;e&gt; puerorum, absconde pueros, defende, fac, ut incolumis ad adulescentiam perducas." uix haec dixerat, cum ecce iste praesto "sedes," inquit, "audax? non uox mea tibi uitam ademit? exple meas inimicitias et iracundiam satura tuo sanguine." ille cum magno spiritu uerba: "metuebam," inquit, "ne plane uictus essem. nunc uideo: iure mecum contendere non uis, ubi superare&lt;i&gt; turpissimum et superare pulcherrimum est: interficere uis. occidar equidem, sed uictus non peribo." "ut in extremo uitae tempore etiam sententias eloqueris! numquam ei, quem uides dominari, uis supplicare?" tum mulier: "immo iste quidem rogat et supplicat: sed tu, quaeso, commouere; et tu per deos," inquit, "hunc examplexare. dominus est; uicit hic te, uince tu nunc animum." "quin desinis," inquit, "uxor, loqui, quae me digna non sint? tace et quae curanda sunt, cura. tu cessas mihi uitam, tibi omnem bene uiuendi spem mea morte eripere?" iste mulierem p&lt;r&gt;opulit ab se  lamentantem; illi nescio quid incipienti dicere, quod dignum uidelicet illius uirtute esset, gladium in latere defixit.' </paragraph>
  </page>
  <page id="119">
    <paragraph>puto in hoc exemplo datos esse uni cuique sermones ad dignitatem adcommodatos; id quod oportet in hoc genere conseruare.  sunt item sermocinationes consequentes hoc genus: 'nam quid putamus illos dicturos, si hoc iudicaritis? nonne omnes hac utentur oratione?' deinde subicere sermonem.  conformatio est, cum aliqua, quae non adest, persona confingitur quasi adsit, aut cum res muta aut informis fit eloquens, et forma ei et oratio adtribuitur ad dignitatem adcommodata, aut actio quaedam, hoc pacto: 'quodsi nunc haec urbs inuictissima uocem mittat, non hoc pacto loquatur: "ego illa plurimis tropeis ornata, triumphis ditata certissimis, clarissimis locupletata uictoriis, nunc uestris seditionibus, o ciues, uexor; quam dolis malitiosa kartago, uiribus probata numantia, disciplinis erudita corinthus labefactare non potuit, eam patimini nunc ab homunculis deterrumis proteri atque conculcari?"' item: 'quodsi nunc lucius ille brutus reuiuescat et hic ante pedes uestros adsit, &lt;is&gt; non hac utatur oratione: "ego reges eieci, uos tyrannos introducitis; ego libertatem, quae non erat, peperi, uos partam seruare non  uultis; ego capitis mei periculo patriam liberaui, uos liberi sine periculo esse non curatis?"'  haec conformatio licet in plures res, in mutas atque inanimas transferatur; sed proficit plurimum in amplificationis partibus et conmiseratione.  significatio est res, quae plus in suspicione relinquit, quam positum est in oratione. ea fit per exsuperationem, ambiguum, consequentiam, abscisionem, similitudinem. </paragraph>
  </page>
  <page id="120">
    <paragraph>per exsuperationem, cum plus est dictum, quam patitur ueritas, augendae suspicionis causa, sic: 'hic de tanto patrimonio tam cito testam, qui sibi petat ignem, non reliquit.'  per ambiguum, cum uerbum potest in duas pluresue sententias accipi, sed accipitur tamen in eam partem, quam uult is, qui dixit; ut de eo si dicas, qui multas hereditates adierit: 'prospice tu, qui plurimum cernis.'  ambigua quemadmodum uitanda sunt, quae obscuram reddunt orationem, item haec consequenda, quae conficiunt huiusmodi significationem. ea reperientur facile, si nouerimus et animum aduerterimus uerborum ancipites aut multiplices potestates.  per consequentiam significatio fit, cum res, quae sequantur aliquam rem, dicuntur, ex quibus tota  res relinquitur in suspicione; ut si salsamentari filio dicas: 'quiesce tu, cuius pater cubitis emungi solebat.'  per abscisionem, si, cum incipimus aliquid dicere, deinde praecidamus, et ex eo, quod iam diximus, satis relinquitur suspicionis, sic: 'qui ista forma et aetate nuper alienae domi&#x2014; nolo plura dicere.'  per similitudinem, cum aliqua re simili allata nihil amplius dicimus, sed ex ea significamus, quid sentiamus, hoc modo: 'noli, saturnine, nimium populi frequentia fretus esse: inulti iacent gracci.'  haec exornatio plurimum festiuitatis habet interdum et dignitatis; sinit enim quiddam tacito oratore ipsum auditorem suspicari. </paragraph>
  </page>
  <page id="121">
    <paragraph>breuitas est res ipsis tantummodo uerbis necessariis expedita, hoc modo: 'lemnum praeteriens cepit, inde thasi praesidium reliquit, post urbem uiminacium sustulit, inde pulsus in hellespontum statim potitur ab&lt;y&gt;di.' item: 'modo consul quondam, is deinde primus  erat ciuitatis; tum proficiscitur in asiam; deinde hostis et exul est dictus; post imperator, et postremo factus est consul.'  habet paucis conprehensa breuitas multarum rerum expeditionem. quare adhibenda saepe est, cum aut res non egent longae orationis aut tempus non sinet commorari.  demonstratio est, cum ita uerbis res exprimitur, ut geri negotium et res ante oculos esse uideatur. id fieri poterit, si, quae ante et post et in ipsa re facta erunt, conprehendemus aut a rebus consequentibus aut circum instantibus non recedimus, hoc modo: 'quod simul atque graccus prospexit, fluctuare populum, uerentem, ne ipse auctoritate senatus commotus sententia desisteret, iubet aduocari contionem. iste interea scelere et malis cogitationibus redundans euolat e templo iouis: sudans, oculis ardentibus, erecto capillo, contorta toga, cum pluribus aliis ire celerius coepit. ille&lt;i&gt; praeco faciebat audien tiam; hic, subsellium quoddam &lt;ex&gt;cors calce premens, dextera pedem defringit et hoc alios iubet idem facere. cum graccus deos inciperet precari, cursim isti impetum faciunt et ex aliis ali partibus conuolant atque e populo unus: "fuge, fuge," inquit, "tiberi. non uides? respice, inquam." deinde uaga multitudo, subito timore perterrita, fugere coepit. at iste, spumans ex ore scelus, anhelans ex infimo pectore crudelitatem, contorquet brachium et dubitante&lt;i&gt; gracco, quid esset, neque tamen locum, in quo constiterat, relinquenti, percutit tempus. ille, nulla uoce delabans insitam uirtutem, concidit tacitus. iste uiri fortissimi miserando sanguine aspersus, quasi facinus praeclarissimum fecisset circum inspectans, et hilare sceleratam gratulantibus manum porrigens, in templum iouis contulit sese.' </paragraph>
  </page>
  <page id="122">
    <paragraph>haec exornatio plurimum prodest in amplificanda et conmiseranda re huiusmodi enarrationibus. statuit enim rem totam et prope ponit ante oculos.   omnes rationes honestandae studiose collegimus elocutionis: in quibus, herenni, si te diligentius exercueris, et grauitatem et dignitatem et suauitatem habere in dicundo poteris, ut oratorie plane loquaris, ne nuda atque inornata inuentio uulgari sermone efferatur. nunc identidem nosmet ipsi nobis instemus&#x2014; res enim communis agetur&#x2014;, ut frequenter et adsidue consequamur artis rationem studio et exercitatione; quod alii cum molestia tribus de causis maxime faciunt: aut si quicum libenter exerceantur non habent, aut si diffidunt sibi, aut nesciunt, quam uiam sequi debeant; quae ab nobis absunt omnes difficultates. nam et simul libenter exerceamur propter amicitiam, cuius initium cognatio facit, cetera philosophiae ratio confirmabit: et nobis non diffidimus, propterea quod et aliquantum processimus, et alia sunt meliora, quae multo intentius petimus in uita, ut, etiamsi non per uenerimus in dicendo quo uolumus, parua pars uitae perfectissimae desideretur; et uiam quam sequamur, habemus, propterea quod in his libris nihil praeteritum est rhetoricae praeceptionis. demonstratum est enim, quomodo res in omnibus generibus causarum inuenire oporteat; dictum est, quo pacto eas disponere conueniat; traditum est, qua ratione esset pronuntiandum; praeceptum est, qua uia meminisse possemus; demonstratum est, quibus modis perfecta elocutio conpararetur. qua si sequimur, acute et cito reperiemus, distincte et ordinate disponemus, grauiter et uenuste pronuntiabimus, firme et perpetue meminerimus, ornate et suauiter eloquemur. ergo amplius in arte rhetorica nihil est. haec omnia adipiscemur, si rationes praeceptionis diligentia consequemur exercitationis. </paragraph>
  </page>
</document>
