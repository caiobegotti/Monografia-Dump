<?xml version="1.0" encoding="utf-8"?>
<document>
  <meta name="author" value="marcus tullius cicero"/>
  <meta name="title" value="de lege agraria"/>
  <meta name="source" value="http://latin.packhum.org/dx/text/474/11/0"/>
  <page id="0">
    <paragraph>de lege agraria oratio prima contra p. seruilium rullum tr. pleb. in senatu  char .   gl   1.95 imberba iuuentute  aquila  r . l . m .   43 halm capuam colonis deductis occupabunt, atellam praesidio communient, nuceriam, cumas multitudine suorum obtinebunt, cetera oppida praesidiis deuincient.  uenibit igitur sub praecone tota propontis atque hellespontus, addicetur omnis ora lyciorum atque cilicum, mysia et phrygia eidem condicioni legique parebunt.  gel .   n . a .   13.25.6 praedam, manubias, sectionem, castra denique cn. pompei sedente imperatore  x uiri uendent.  * * * quae res aperte petebatur, ea nunc occulte cuniculis oppugnatur. dicent enim  x uiri, id quod et dicitur a multis et saepe dictum est, post eosdem consules regis alexandri testamento regnum illud populi romani esse factum. dabitis igitur alexandream clam petentibus eis quibus aper tissime pugnantibus restitistis? haec, per deos immortalis! utrum esse uobis consilia siccorum an uinolentorum somnia, et utrum cogitata sapientium an optata furiosorum uidentur? uidete nunc proximo capite ut impurus helluo turbet rem publicam, ut a maioribus nostris possessiones relictas disperdat ac dissipet, ut sit non minus in populi romani patrimonio nepos quam in suo. perscribit in sua lege uectigalia quae  x uiri uendant, hoc est, proscribit auctionem publicorum bonorum. agros emi uolt qui diuidantur; quaerit pecuniam. uidelicet excogitabit aliquid atque adferet. nam superioribus capitibus dignitas populi romani uiolabatur, nomen imperi in commune odium orbis terrae uocabatur, urbes pacatae, agri sociorum, regum status  x uiris donabantur; nunc praesens pecunia, certa, numerata quaeritur. exspecto quid tribunus plebis uigilans et acutus excogitet. 'ueneat,' inquit, 'silua scantia.' utrum tandem hanc siluam in relictis possessionibus, an in censorum pascuis inuenisti? si quid est quod indagaris, inueneris, ex tenebris erueris, quamquam iniquum est, tamen consume sane, quod commodum est, quoniam quidem tu attulisti; siluam uero tu scantiam uendas nobis consulibus atque hoc senatu? tu ullum uectigal attingas, tu populo romano subsidia belli, tu ornamenta pacis eripias? tum uero hoc me inertiorem consulem iudicabo quam illos fortissimos uiros qui apud maiores nostros fuerunt, quod, quae uectigalia illis consulibus populo romano parta sunt, ea me consule ne retineri quidem potuisse iudicabuntur. uendit italiae possessiones ex ordine omnis. sane est in  eo diligens; nullam enim praetermittit. persequitur in tabulis censoriis totam siciliam; nullum aedificium, nullos agros relinquit. audistis auctionem populi romani proscriptam a tribuno plebis, constitutam in mensem ianuarium, et, credo, non dubitatis quin idcirco haec aerari causa non uendiderint ei qui armis et uirtute pepererunt, ut esset quod nos largitionis causa uenderemus. </paragraph>
  </page>
  <page id="1">
    <paragraph>uidete nunc quo adfectent iter apertius quam antea. nam superiore parte legis quem ad modum pompeium oppugnarent, a me indicati sunt; nunc iam se ipsi indicabunt. iubent uenire agros attalensium atque olympenorum quos populo romano &lt;p.&gt; seruili, fortissimi uiri, uictoria adiunxit, deinde agros in macedonia regios qui partim t. flaminini, partim l. pauli qui persen uicit uirtute parti sunt, deinde agrum optimum et fructuosissimum corinthium qui l. mummi imperio ac felicitate ad uectigalia populi romani adiunctus est, post autem agros in hispania apud carthaginem nouam duorum scipionum eximia uirtute possessos; tum uero ipsam ueterem carthaginem uendunt quam p. africanus nudatam tectis ac moenibus siue ad notandam carthaginiensium calamitatem, siue ad testificandam nostram uictoriam, siue oblata aliqua religione ad aeternam hominum memoriam consecrauit. his insignibus atque infulis imperi uenditis quibus ornatam nobis maiores nostri rem publicam tradiderunt, iubent eos agros uenire quos rex mithridates in paphlagonia, ponto cappadociaque possederit. num obscure uidentur prope hasta praeconis insectari cn. pompei exercitum qui uenire iubeant eos  ipsos agros in quibus ille etiam nunc bellum gerat atque uersetur?  hoc uero cuius modi est, quod eius auctionis quam constituunt locum sibi nullum definiunt? nam  x uiris quibus in locis ipsis uideatur uendendi potestas lege permittitur. censoribus uectigalia locare nisi in conspectu populi romani non licet; his uendere uel in ultimis terris licebit? at hoc etiam nequissimi homines consumptis patrimoniis faciunt ut in atriis auctionariis potius quam in triuiis aut in compitis auctionentur; hic permittit sua lege  x uiris ut in quibus commodum sit tenebris, ut in qua uelint solitudine, bona populi romani possint diuendere. iam illa omnibus in prouinciis, regnis, liberis populis quam acerba, quam formidolosa, quam quaestuosa concursatio  x uiralis futura sit, non uidetis? hereditatum obeundarum causa quibus uos legationes dedistis, qui et priuati et priuatum ad negotium exierunt non maximis opibus neque summa auctoritate praediti, tamen auditis profecto quam graues eorum aduentus sociis nostris esse soleant. quam ob rem quid putatis impendere hac lege omnibus gentibus terroris et mali, cum immittantur in orbem terrarum  x uiri summo cum imperio, summa cum auaritia infinitaque omnium rerum cupiditate? quorum cum aduentus graues, cum fasces formidolosi, tum uero iudicium ac potestas erit non ferenda; licebit enim quod uidebitur publicum iudicare, quod iudicarint uendere. etiam illud quod homines sancti non facient, ut pecuniam accipiant ne uendant, tamen id eis ipsum per legem licebit. hinc uos quas spoliationes, quas pactiones, quam denique in omnibus locis nundinationem iuris ac fortunarum fore putatis? etenim, quod superiore parte legis praefinitum  fuit, ' sulla et pompeio consulibus ,' id rursus liberum infinitumque fecerunt. iubet enim eosdem  x uiros omnibus agris publicis pergrande uectigal imponere, ut idem possint et liberare agros quos commodum sit et quos ipsis libeat publicare. quo in iudicio perspici non potest utrum seueritas acerbior an benignitas quaestuosior sit futura. </paragraph>
  </page>
  <page id="2">
    <paragraph>sunt tamen in tota lege exceptiones duae non tam iniquae quam suspiciosae. excipit enim in uectigali imponendo agrum recentoricum siciliensem, in uendendis agris eos agros de quibus cautum sit foedere. hi sunt in africa, qui ab hiempsale possidentur. hic quaero, si hiempsali satis est cautum foedere et recentoricus ager priuatus est, quid attinuerit excipi; sin et foedus illud habet aliquam dubitationem et ager recentoricus dicitur non numquam esse publicus, quem putet existimaturum duas causas in orbe terrarum repertas quibus gratis parceret. num quisnam tam abstrusus usquam nummus uidetur quem non architecti huiusce legis olfecerint? prouincias, ciuitates liberas, socios, amicos, reges denique exhauriunt, admouent manus uectigalibus populi romani. non est satis. audite, audite uos qui amplissimo populi senatusque iudicio exercitus habuistis et bella gessistis: quod ad quemque peruenerit ex praeda, ex manubiis, ex auro coronario, quod neque consumptum in monumento neque in aerarium relatum sit, id ad  x uiros referri iubet! hoc capite multa sperant; in omnis imperatores heredesque eorum quaestionem suo iudicio comparant, sed maximam pecuniam se a fausto ablaturos arbitrantur. quam causam suscipere iurati iudices noluerunt, hanc isti  x uiri susceperunt: idcirco a  iudicibus fortasse praetermissam esse arbitrantur quod sit ipsis reseruata. deinde etiam in reliquum tempus diligentissime sancit ut, quod quisque imperator habeat pecuniae, protinus ad  x uiros deferat. hic tamen excipit pompeium simillime, ut mihi uidetur, atque ut illa lege qua peregrini roma eiciuntur glaucippus excipitur. non enim hac exceptione unus adficitur beneficio, sed unus priuatur iniuria. sed cui manubias remittit, in huius uectigalia inuadit. iubet enim pecunia, si qua post nos consules ex nouis uectigalibus recipiatur, hac uti  x uiros. quasi uero non intellegamus haec eos uectigalia quae cn. pompeius adiunxerit uendere cogitare. </paragraph>
  </page>
  <page id="3">
    <paragraph>uidetis iam, patres conscripti, omnibus rebus et modis constructam et coaceruatam pecuniam  x uiralem. minuetur huius pecuniae inuidia; consumetur enim in agrorum emptionibus. optime. quis ergo emet agros istos? idem  x uiri; tu, rulle,—missos enim facio ceteros—emes quod uoles, uendes quod uoles; utrumque horum facies quanti uoles. cauet enim uir optimus ne emat ab inuito. quasi uero non intellegamus ab inuito emere iniuriosum esse, ab non inuito quaestuosum. quantum tibi agri uendet, ut alios omittam, socer tuus, et, si ego eius aequitatem animi probe noui, uendet non inuitus? facient idem ceteri libenter, ut possessionis inuidiam pecunia commutent, accipiant quod cupiunt, dent quod retinere uix possunt.  nunc perspicite omnium rerum infinitam atque intolerandam licentiam. pecunia coacta est ad agros emendos; ei porro ab inuitis non ementur. si consenserint possessores non uendere, quid futurum est? referetur pecunia?  non licet. exigetur? uetat. uerum esto; nihil est quod non emi possit, si tantum des quantum uelit uenditor. spoliemus orbem terrarum, uendamus uectigalia, effundamus aerarium, ut locupletatis aut inuidiae aut pestilentiae possessoribus agri tamen emantur.  quid tum? quae erit in istos agros deductio, quae totius rei ratio atque descriptio? 'deducentur,' inquit, 'coloniae.' quot? quorum hominum? in quae loca? quis enim non uidet in coloniis esse haec omnia consideranda? tibi nos, rulle, et istis tuis harum omnium rerum machinatoribus totam italiam inermem tradituros existimasti, quam praesidiis confirmaretis, coloniis occuparetis, omnibus uinclis deuinctam et constrictam teneretis? ubi enim cauetur ne in ianiculo coloniam constituatis, ne urbem hanc urbe alia premere atque urgere possitis? 'non faciemus,' inquit. primum nescio, deinde timeo, postremo non committam ut uestro beneficio potius quam nostro consilio salui esse possimus. quod uero totam italiam uestris coloniis complere uoluistis, id cuius modi esset neminemne nostrum intellecturum existimauistis? scriptum est enim: ' quae in municipia quasque in colonias xuiri uelint, deducant colonos quos uelint et eis agros adsignent quibus in locis uelint ,' ut, cum totam italiam militibus suis occuparint, nobis non modo dignitatis retinendae, uerum ne libertatis quidem recuperandae spes relinquatur. atque haec a me suspicionibus et coniectura coarguuntur. iam omnis omnium tolletur error, iam aperte ostendent sibi nomen huius rei publicae, sedem urbis atque imperi, denique hoc templum iouis optimi maximi atque hanc arcem omnium gentium displicere. capuam deduci colonos uolunt,  illam urbem huic urbi rursus opponere, illuc opes suas deferre et imperi nomen transferre cogitant. qui locus propter ubertatem agrorum abundantiamque rerum omnium superbiam et crudelitatem genuisse dicitur, ibi nostri coloni delecti ad omne facinus a  x uiris conlocabuntur, et, credo, qua in urbe homines in uetere dignitate fortunaque nati copiam rerum moderate ferre non potuerunt, in ea isti uestri satellites modeste insolentiam suam continebunt. maiores nostri capua magistratus, senatum, consilium commune, omnia denique insignia rei publicae sustulerunt, neque aliud quicquam in urbe nisi inane nomen capuae reliquerunt, non crudelitate—quid enim illis fuit clementius qui etiam externis hostibus uictis sua saepissime reddiderunt?—sed consilio, quod uidebant, si quod rei publicae uestigium illis moenibus contineretur, urbem ipsam imperio domicilium praebere posse; uos haec, nisi euertere rem publicam cuperetis ac uobis nouam dominationem comparare, credo, quam perniciosa essent non uideretis. quid enim cauendum est in coloniis deducendis? si luxuries, hannibalem ipsum capua corrupit, si superbia, nata inibi esse haec ex campanorum fastidio uidetur, si praesidium, non praeponitur huic urbi ista colonia, sed opponitur. at quem ad modum armatur, di immortales! nam bello punico quicquid potuit capua, potuit ipsa per sese; nunc omnes urbes quae circum capuam sunt a colonis per eosdem  x uiros occupabuntur; hanc enim ob causam permittit ipsa lex, in omnia quae uelint oppida colonos ut  x uiri deducant quos uelint. atque his colonis agrum campanum et stellatem campum diuidi iubet. non queror deminutionem uectigalium, non flagitium huius iacturae atque damni, praetermitto  illa quae nemo est quin grauissime et uerissime conqueri possit, nos caput patrimoni publici, pulcherrimam populi romani possessionem, subsidium annonae, horreum belli, sub signo claustrisque rei publicae positum uectigal seruare non potuisse, eum denique nos agrum p. rullo concessisse, qui ager ipse per sese et sullanae dominationi et gracchorum largitioni restitisset; non dico solum hoc in re publica uectigal esse quod amissis aliis remaneat, intermissis non conquiescat, in pace niteat, in bello non obsolescat, militem sustentet, hostem non pertimescat; praetermitto omnem hanc orationem et contioni reseruo; de periculo salutis ac libertatis loquor. quid enim existimatis integrum uobis in re publica fore aut in uestra libertate ac dignitate retinenda, cum rullus atque ei quos multo magis quam rullum timetis cum omni egentium atque improborum manu, cum omnibus copiis, cum omni argento et auro capuam et urbis circa capuam occuparint? </paragraph>
  </page>
  <page id="4">
    <paragraph>his ego rebus, patres conscripti, resistam uehementer atque acriter neque patiar homines ea me consule expromere quae contra rem publicam iam diu cogitarunt. errastis, rulle, uehementer et tu et non nulli conlegae tui qui sperastis uos contra consulem ueritate, non ostentatione popularem posse in euertenda re publica populares existimari. lacesso uos, in contionem uoco, populo romano disceptatore uti uolo. etenim, ut circumspiciamus omnia quae populo grata atque iucunda sunt, nihil tam populare quam pacem, quam concordiam, quam otium reperiemus. sollicitam mihi ciuitatem suspicione, suspensam metu, perturbatam uestris legibus et contionibus et deductionibus  tradidistis; spem improbis ostendistis, timorem bonis iniecistis, fidem de foro, dignitatem de re publica sustulistis. hoc motu atque hac perturbatione animorum atque rerum cum populo romano uox et auctoritas consulis repente in tantis tenebris inluxerit, cum ostenderit nihil esse metuendum, nullum exercitum, nullam manum, nullas colonias, nullam uenditionem uectigalium, nullum imperium nouum, nullum regnum  x uirale, nullam alteram romam neque aliam sedem imperi nobis consulibus futuram summamque tranquillitatem pacis atque oti, uerendum, credo, nobis erit ne uestra ista praeclara lex agraria magis popularis esse uideatur. cum uero scelera consiliorum uestrorum fraudemque legis et insidias quae ipsi populo romano a popularibus tribunis plebis fiant ostendero, pertimescam, credo, ne mihi non liceat contra uos in contione consistere, praesertim cum mihi deliberatum et constitutum sit ita gerere consulatum quo uno modo geri grauiter et libere potest, ut neque prouinciam neque honorem neque ornamentum aliquod aut commodum neque rem ullam quae a tribuno plebis impediri possit appetiturus sim. dicit frequentissimo senatu consul kalendis ianuariis sese, si status hic rei publicae maneat neque aliquod negotium exstiterit quod honeste subterfugere non possit, in prouinciam non iturum. sic me in hoc magistratu geram, patres conscripti, ut possim tribunum plebis rei publicae iratum coercere, mihi iratum contemnere. </paragraph>
  </page>
  <page id="5">
    <paragraph>quam ob rem, per deos immortalis! conligite uos, tribuni plebis, deserite eos a quibus, nisi prospicitis, breui tempore deseremini, conspirate nobiscum, consentite cum bonis, communem rem publicam communi studio atque amore  defendite. multa sunt occulta rei publicae uolnera, multa nefariorum ciuium perniciosa consilia; nullum externum periculum est, non rex, non gens ulla, non natio pertimescenda est; inclusum malum, intestinum ac domesticum est. huic pro se quisque nostrum mederi atque hoc omnes sanare uelle debemus. erratis, si senatum probare ea quae dicuntur a me putatis, populum autem esse in alia uoluntate. omnes qui se incolumis uolent sequentur auctoritatem consulis soluti a cupiditatibus, liberi a delictis, cauti in periculis, non timidi in contentionibus. quod si qui uestrum spe ducitur se posse turbulenta ratione honori uelificari suo, primum me consule id sperare desistat, deinde habeat me ipsum sibi documento, quem equestri ortum loco consulem uidet, quae uitae uia facillime uiros bonos ad honorem dignitatemque perducat. quod si uos uestrum mihi studium, patres conscripti, ad communem dignitatem defendendam profitemini, perficiam profecto, id quod maxime res publica desiderat, ut huius ordinis auctoritas, quae apud maiores nostros fuit, eadem nunc longo interuallo rei publicae restituta esse uideatur.  de lege agraria oratio secunda contra p. seruilium rullum tr. pleb. ad populum  est hoc in more positum, quirites, institutoque maiorum, ut ei qui beneficio uestro imagines familiae suae consecuti sunt eam primam habeant contionem, qua gratiam benefici uestri cum suorum laude coniungant. qua in oratione non nulli aliquando digni maiorum loco reperiuntur, plerique autem hoc perficiunt ut tantum maioribus eorum debitum esse uideatur, unde etiam quod posteris solueretur redundaret. mihi, quirites, apud uos de meis maioribus dicendi facultas non datur, non quo non tales fuerint qualis nos illorum sanguine creatos disciplinisque institutos uidetis, sed quod laude populari atque honoris uestri luce caruerunt. de me autem ipso uereor ne adrogantis sit apud uos dicere, ingrati tacere. nam et quibus studiis hanc dignitatem consecutus sim memet ipsum commemorare perquam graue est, et silere de tantis uestris beneficiis nullo modo possum. qua re adhibebitur a me certa ratio moderatioque dicendi, ut quid a uobis acceperim commemorem, qua re dignus uestro summo honore singularique iudicio sim, ipse  modice dicam, si necesse erit, uos eosdem existimaturos putem qui iudicauistis. </paragraph>
  </page>
  <page id="6">
    <paragraph>me perlongo interuallo prope memoriae temporumque nostrorum primum hominem nouum consulem fecistis et eum locum quem nobilitas praesidiis firmatum atque omni ratione obuallatum tenebat me duce rescidistis uirtutique in posterum patere uoluistis. neque me tantum modo consulem, quod est ipsum per sese amplissimum, sed ita fecistis quo modo pauci nobiles in hac ciuitate consules facti sunt, nouus ante me nemo. nam profecto, si recordari uolueritis de nouis hominibus, reperietis eos qui sine repulsa consules facti sunt diuturno labore atque aliqua occasione esse factos, cum multis annis post petissent quam praetores fuissent, aliquanto serius quam per aetatem ac per leges liceret; qui autem anno suo petierint, sine repulsa non esse factos; me esse unum ex omnibus nouis hominibus de quibus meminisse possimus, qui consulatum petierim cum primum licitum sit, consul factus sim cum primum petierim, ut uester honos ad mei temporis diem petitus, non ad alienae petitionis occasionem interceptus, nec diuturnis precibus efflagitatus, sed dignitate impetratus esse uideatur. est illud amplissimum quod paulo ante commemoraui, quirites, quod hoc honore ex nouis hominibus primum me multis post annis adfecistis, quod prima petitione, quod anno meo, sed tamen magnificentius atque ornatius esse illo nihil potest, quod meis comitiis non tabellam uindicem tacitae libertatis, sed uocem uiuam prae uobis indicem uestrarum erga me uoluntatum ac studiorum tulistis. itaque me non extrema diribitio suffragiorum, sed primi illi  uestri concursus, neque singulae uoces praeconum, sed una uox uniuersi populi romani consulem declarauit. hoc ego tam insigne, tam singulare uestrum beneficium, quirites, cum ad animi mei fructum atque laetitiam duco esse permagnum, tum ad curam sollicitudinemque multo magis. uersantur enim, quirites, in animo meo multae et graues cogitationes quae mihi nullam partem neque diurnae neque nocturnae quietis impertiunt, primum tuendi consulatus, quae cum omnibus est difficilis et magna ratio, tum uero mihi praeter ceteros cuius errato nulla uenia, recte facto exigua laus et ab inuitis expressa proponitur; non dubitanti fidele consilium, non laboranti certum subsidium nobilitatis ostenditur. quod si solus in discrimen aliquod adducerer, ferrem, quirites, animo aequiore; sed mihi uidentur certi homines, si qua in re me non modo consilio uerum etiam casu lapsum esse arbitrabuntur, uos uniuersos qui me antetuleritis nobilitati uituperaturi. mihi autem, quirites, omnia potius perpetienda esse duco quam non ita gerendum consulatum ut in omnibus meis factis atque consiliis uestrum de me factum consiliumque laudetur. accedit etiam ille mihi summus labor ac difficillima ratio consulatus gerendi, quod non eadem mihi qua superioribus consulibus lege et condicione utendum esse decreui, qui aditum huius loci conspectumque uestrum partim magno opere fugerunt, partim non uehementer secuti sunt. ego autem non solum hoc in loco dicam ubi est id dictu facillimum, sed in ipso senatu in quo esse locus huic uoci non uidebatur popularem me futurum esse consulem prima  illa mea oratione kalendis ianuariis dixi. neque enim ullo modo facere possum ut, cum me intellegam non hominum potentium studio, non excellentibus gratiis paucorum, sed uniuersi populi romani iudicio consulem ita factum ut nobilissimis hominibus longe praeponerer, non et in hoc magistratu et in omni uita &lt;uidear&gt; esse popularis. sed mihi ad huius &lt;uerbi&gt; uim et interpretationem uehementer opus est uestra sapientia. uersatur enim magnus error propter insidiosas non nullorum simulationes qui, cum populi non solum commoda uerum etiam salutem oppugnant et impediunt, oratione adsequi uolunt ut populares esse uideantur. ego qualem kalendis ianuariis acceperim rem publicam, quirites, intellego, plenam sollicitudinis, plenam timoris; in qua nihil erat mali, nihil aduersi quod non boni metuerent, improbi exspectarent; omnia turbulenta consilia contra hunc rei publicae statum et contra uestrum otium partim iniri, partim nobis consulibus designatis inita esse dicebantur; sublata erat de foro fides non ictu aliquo nouae calamitatis, sed suspicione ac perturbatione iudiciorum, infirmatione rerum iudicatarum; nouae dominationes, extraordinaria non imperia, sed regna quaeri putabantur. quae cum ego non solum suspicarer, sed plane cernerem—neque enim obscure gerebantur—dixi in senatu in hoc magistratu me popularem consulem futurum. quid enim est tam populare quam pax? qua non modo ei quibus natura sensum dedit sed etiam tecta atque agri mihi laetari uidentur. quid tam populare quam libertas? quam non solum ab hominibus uerum etiam a bestiis expeti atque omnibus rebus anteponi uidetis. quid tam populare quam  otium? quod ita iucundum est ut et uos et maiores uestri et fortissimus quisque uir maximos labores suscipiendos putet, ut aliquando in otio possit esse, praesertim in imperio ac dignitate. quin idcirco etiam maioribus nostris praecipuam laudem gratiamque debemus, quod eorum labore est factum uti impune in otio esse possemus. qua re qui possum non esse popularis, cum uideam haec omnia, quirites, pacem externam, libertatem propriam generis ac nominis uestri, otium domesticum, denique omnia quae uobis cara atque ampla sunt in fidem et quodam modo in patrocinium mei consulatus esse conlata? neque enim, quirites, illud uobis iucundum aut populare debet uideri, largitio aliqua promulgata, quae uerbis ostentari potest, re uera fieri nisi exhausto aerario nullo pacto potest; neque uero illa popularia sunt existimanda, iudiciorum perturbationes, rerum iudicatarum infirmationes, restitutio damnatorum, qui ciuitatum adflictarum perditis iam rebus extremi exitiorum solent esse exitus; nec, si qui agros populo romano pollicentur, si aliud quiddam obscure moliuntur, aliud spe ac specie simulationis ostentant, populares existimandi sunt. </paragraph>
  </page>
  <page id="7">
    <paragraph>nam uere dicam, quirites, genus ipsum legis agrariae uituperare non possum. uenit enim mihi in mentem duos clarissimos, ingeniosissimos, amantissimos plebei romanae uiros, ti. et c. gracchos, plebem in agris publicis constituisse, qui agri a priuatis antea possidebantur. non sum autem ego is consul qui, ut plerique, nefas esse arbitrer gracchos laudare, quorum consiliis, sapientia, legibus mul tas esse uideo rei publicae partis constitutas. itaque, ut initio mihi designato consuli nuntiabatur legem agrariam tribunos plebis designatos conscribere, cupiebam quid cogitarent cognoscere; etenim arbitrabar, quoniam eodem anno gerendi nobis essent magistratus, esse aliquam oportere inter nos rei publicae bene administrandae societatem. cum familiariter me in eorum sermonem insinuarem ac darem, celabar, excludebar, et, cum ostenderem, si lex utilis plebi romanae mihi uideretur, auctorem me atque adiutorem futurum, tamen aspernabantur hanc liberalitatem meam; negabant me adduci posse ut ullam largitionem probarem. finem feci offerendi mei ne forte mea sedulitas aut insidiosa aut impudens uideretur. interea non desistebant clam inter se conuenire, priuatos quosdam adhibere, ad suos coetus occultos noctem adiungere et solitudinem. quibus rebus quanto in metu fuerimus, ex uestra sollicitudine in qua illis temporibus fuistis facile adsequi coniectura poteritis. ineunt tandem magistratus tribuni plebis; contio exspectatur p. rulli, quod et princeps erat agrariae legis et truculentius se gerebat quam ceteri. iam designatus alio uoltu, alio uocis sono, alio incessu esse meditabatur, uestitu obsoletiore, corpore inculto et horrido, capillatior quam ante barbaque maiore, ut oculis et aspectu denuntiare omnibus uim tribuniciam et minitari rei publicae uideretur. legem hominis contionemque exspectabam; lex initio nulla proponitur, contionem in pridie idus aduocari iubet. summa cum exspectatione concurritur. explicat orationem sane longam et uerbis ualde bonis. unum erat quod mihi uitiosum uidebatur, quod tanta ex frequentia  inueniri nemo potuit qui intellegere posset quid diceret. hoc ille utrum insidiarum causa fecerit, an hoc genere eloquentiae delectetur nescio. tametsi, qui acutiores in contione steterant, de lege agraria nescio quid uoluisse eum dicere suspicabantur. aliquando tandem me designato lex in publicum proponitur. concurrunt iussu meo plures uno tempore librarii, descriptam legem ad me adferunt. omni hoc ratione uobis confirmare possum, quirites, hoc animo me ad legendam legem cognoscendamque uenisse ut, si eam uobis accommodatam atque utilem esse intellegerem, auctor eius atque adiutor essem. non enim natura neque discidio neque odio penitus insito bellum nescio quod habet susceptum consulatus cum tribunatu, quia persaepe seditiosis atque improbis tribunis plebis boni et fortes consules obstiterunt, et quia uis tribunicia non numquam libidini restitit consulari. non potestatum dissimilitudo, sed animorum disiunctio dissensionem facit. itaque hoc animo legem sumpsi in manus ut eam cuperem esse aptam uestris commodis et eius modi quam consul re, non oratione popularis et honeste et libenter posset defendere. atque ego a primo capite legis usque ad extremum reperio, quirites, nihil aliud cogitatum, nihil aliud susceptum, nihil aliud actum nisi uti  x  reges aerari, uectigalium, prouinciarum omnium, totius rei publicae, regnorum, liberorum populorum, orbis denique terrarum domini constituerentur legis agrariae simulatione atque nomine. sic confirmo, quirites, hac lege agraria pulchra atque populari dari uobis nihil, condonari certis hominibus omnia, ostentari populo ro mano agros, eripi etiam libertatem, priuatorum pecunias augeri, publicas exhauriri, denique, quod est indignissimum, per tribunum plebis, quem maiores praesidem libertatis custodemque esse uoluerunt, reges in ciuitate constitui. quae cum, quirites, exposuero, si falsa uobis uidebuntur esse, sequar auctoritatem uestram, mutabo meam sententiam; sin insidias fieri libertati uestrae simulatione largitionis intellegetis, nolitote dubitare plurimo sudore et sanguine maiorum uestrorum partam uobisque traditam libertatem nullo uestro labore consule adiutore defendere. </paragraph>
  </page>
  <page id="8">
    <paragraph>primum caput est legis agrariae quo, ut illi putant, temptamini leuiter quo animo libertatis uestrae deminutionem ferre possitis. iubet enim tribunum plebis qui eam legem tulerit creare  x uiros per tribus  xuii , ut, quem uiiii  tribus fecerint, is  x uir sit. hic quaero quam ob causam initium rerum ac legum suarum hinc duxerit ut populus romanus suffragio priuaretur. totiens legibus agrariis curatores constituti sunt  iii uiri,  u uiri,  x uiri; quaero a populari tribuno plebis ecquando nisi per xxxu  tribus creati sint. etenim cum omnis potestates, imperia, curationes ab uniuerso populo romano proficisci conuenit, tum eas profecto maxime quae constituuntur ad populi fructum aliquem et commodum, in quo et uniuersi deligant quem populo romano maxime consulturum putent, et unus quisque studio et suffragio suo uiam sibi ad beneficium impetrandum munire possit. hoc tribuno plebis potissimum uenit in mentem, populum romanum uni uersum priuare suffragiis, paucas tribus non certa condicione iuris, sed sortis beneficio fortuito ad usurpandam libertatem uocare. ' item ,' inquit, ' eodemque modo ,' capite altero, ' ut comitiis pontificis maximi .' ne hoc quidem uidit, maiores nostros tam fuisse popularis ut, quem per populum creari fas non erat propter religionem sacrorum, in eo tamen propter amplitudinem sacerdoti uoluerint populo supplicari. atque hoc idem de ceteris sacerdotiis cn. domitius, tribunus plebis, uir clarissimus, tulit, quod populus per religionem sacerdotia mandare non poterat, ut minor pars populi uocaretur; ab ea parte qui esset factus, is a conlegio cooptaretur. uidete quid intersit inter cn. domitium, tribunum plebis, hominem nobilissimum, et p. rullum qui temptauit, ut opinor, patientiam uestram, cum se nobilem esse diceret. domitius, quod per caerimonias populi fieri non poterat, ratione adsecutus est, ut id, quoad posset, quoad fas esset, quoad liceret, populi ad partis daret; hic, quod populi semper proprium fuit, quod nemo imminuit, nemo mutauit quin ei qui populo agros essent adsignaturi ante acciperent a populo beneficium quam darent, id totum eripere uobis atque e manibus extorquere conatus est. ille, quod dari populo nullo modo poterat, tamen quodam modo dedit; hic, quod adimi nullo pacto potest, tamen quadam ratione eripere conatur. </paragraph>
  </page>
  <page id="9">
    <paragraph>quaeret quispiam in tanta iniuria tantaque impudentia quid spectarit. non defuit consilium; fides erga plebem romanam, quirites, aequitas in uos libertatemque uestram  uehementer defuit. iubet enim comitia  x uiris habere creandis eum qui legem tulerit. hoc dicam planius: iubet rullus, homo non cupidus neque appetens, habere comitia rullum. nondum reprehendo; uideo fecisse alios; illud quod nemo fecit, de minore parte populi, quo pertineat uidete. habebit comitia, uolet eos renuntiare quibus regia potestas hac lege quaeritur; uniuerso populo neque ipse committit neque illi horum consiliorum auctores committi recte putant posse. sortietur tribus idem rullus. homo felix educet quas uolet tribus. quos  uiiii  tribus  x uiros fecerint ab eodem rullo eductae, hos omnium rerum, ut iam ostendam, dominos habebimus. atque hi, ut grati ac memores benefici esse uideantur, aliquid se  uiiii  tribuum notis hominibus debere confitebuntur, reliquis uero  ui  et  xx tribubus nihil erit quod non putent posse suo iure se denegare. quos tandem igitur  x uiros fieri uolt? se primum. qui licet? leges enim sunt ueteres neque eae consulares, si quid interesse hoc arbitramini, sed tribuniciae uobis maioribusque uestris uehementer gratae atque iucundae; licinia est lex et altera aebutia, quae non modo eum qui tulerit de aliqua curatione ac potestate sed etiam conlegas eius, cognatos, adfinis excipit, ne eis ea potestas curatioue mandetur. etenim si populo consulis, remoue te a suspicione alicuius tui commodi, fac fidem te nihil nisi populi utilitatem et fructum quaerere, sine ad alios potestatem, ad te gratiam benefici tui peruenire. nam hoc quidem uix est liberi populi, uix uestrorum animorum ac  magnificentiae. quis legem tulit? rullus. quis maiorem partem populi suffragiis prohibuit? rullus. quis comitiis praefuit, quis tribus quas uoluit uocauit nullo custode sortitus, quis  x uiros quos uoluit creauit? idem rullus. quem principem renuntiauit? rullum. uix me hercule seruis hoc eum suis, non &lt;modo&gt; uobis omnium gentium dominis probaturum arbitror. optimae leges igitur hac lege sine ulla exceptione tollentur; idem lege sibi sua curationem petet, idem maiore parte populi suffragiis spoliata comitia habebit, quos uolet atque in eis se ipsum renuntiabit, et uidelicet conlegas suos ascriptores legis agrariae non repudiabit, a quibus ei locus primus in indice et in praescriptione legis concessus est; ceteri fructus omnium rerum qui in spe legis huius positi sunt communi cautione atque aequa ex parte retinentur. </paragraph>
  </page>
  <page id="10">
    <paragraph>at uidete hominis diligentiam, si aut rullum &lt;illud&gt; cogitasse aut si rullo potuisse in mentem uenire arbitramini. uiderunt ei qui haec machinabantur, si uobis ex omni populo deligendi potestas esset data, quaecumque res esset in qua fides, integritas, uirtus, auctoritas quaereretur, uos eam sine dubitatione ad cn. pompeium principem delaturos. etenim quem unum ex cunctis delegissetis ut eum omnibus omnium gentium bellis terra et mari praeponeretis, certe in  x uiris faciendis siue fides haberetur siue honos, et committi huic optime et ornari hunc iustissime posse intellegebant. itaque excipitur hac lege non adulescentia, non legitimum aliquod impedimentum, non potestas, non magistratus ullus aliis negotiis ac legibus impeditus, reus  denique quo minus  x uir fieri possit, non excipitur; cn. pompeius excipitur, ne cum p. rullo—taceo de ceteris — x uir fieri possit. praesentem enim profiteri iubet, quod nulla alia in lege umquam fuit ne in eis quidem magistratibus quorum certus ordo est, ne, si accepta lex esset, illum sibi conlegam ascriberetis custodem ac uindicem cupiditatum. hic, quoniam uideo uos hominis dignitate et contumelia legis esse commotos, renouabo illud quod initio dixi, regnum comparari, libertatem uestram hac lege funditus tolli. an uos aliter existimabatis? cum ad omnia uestra pauci homines cupiditatis oculos adiecissent, non eos in primis id acturos ut ex omni custodia uestrae libertatis, ex omni potestate, curatione, patrocinio uestrorum commodorum cn. pompeius depelleretur? uiderunt et uident, si per imprudentiam uestram, neglegentiam meam legem incognitam acceperitis, fore uti postea cognitis insidiis, cum  x uiros creetis, tum uitiis omnibus et sceleribus legis cn. pompei praesidium opponendum putetis. et hoc paruum argumentum uobis erit, a certis hominibus dominationem potestatemque omnium rerum quaeri, cum uideatis eum quem custodem uestrae libertatis fore uideant expertem fieri dignitatis? </paragraph>
  </page>
  <page id="11">
    <paragraph>cognoscite nunc quae potestas  x uiris et quanta detur. primum lege curiata  x uiros ornat. iam hoc inauditum et plane nouum, uti curiata lege magistratus detur qui nullis comitiis ante sit datus. eam legem ab eo praetore populi romani qui sit primus factus ferri iubet. at quo modo?  ut ei  x uiratum habeant quos plebs designauerit. oblitus est nullos a plebe designari. et is orbem terrarum constringit nouis legibus qui, quod in secundo capite scriptum est, non meminit in tertio? atque hic perspicuum est quid iuris a maioribus acceperitis, quid ab hoc tribuno plebis uobis relinquatur. maiores de singulis magistratibus bis uos sententiam ferre uoluerunt. nam cum centuriata lex censoribus ferebatur, cum curiata ceteris patriciis magistratibus, tum iterum de eisdem iudicabatur, ut esset reprehendendi potestas, si populum benefici sui paeniteret. nunc, quirites, prima illa comitia tenetis, centuriata et tributa, curiata tantum auspiciorum causa remanserunt. hic autem tribunus plebis quia uidebat potestatem neminem iniussu populi aut plebis posse habere, curiatis eam comitiis quae uos non initis confirmauit, tributa quae uestra erant sustulit. ita cum maiores binis comitiis uoluerint uos de singulis magistratibus iudicare, hic homo popularis ne unam quidem populo comitiorum potestatem reliquit. sed uidete hominis religionem et diligentiam. uidit et perspexit sine curiata lege  x uiros potestatem habere non posse, quoniam per  uiiii  tribus essent constituti; iubet ferre de his legem curiatam; praetori imperat. quam id ipsum absurde, nihil ad me attinet. iubet enim, qui primus sit praetor factus, eum legem curiatam ferre; sin is ferre non possit, qui postremus sit, ut aut lusisse in tantis rebus aut profecto nescio quid spectasse uideatur. uerum hoc quod est aut  ita peruersum ut ridiculum, aut ita malitiosum ut obscurum sit, relinquamus; ad religionem hominis reuertamur. uidet sine lege curiata nihil agi per  x uiros posse. quid postea, si ea lata non erit? attendite ingenium. ' tum ei xuiri ,' inquit, ' eodem iure sint quo qui optima lege .' si hoc fieri potest ut in hac ciuitate quae longe iure libertatis ceteris ciuitatibus antecellit quisquam nullis comitiis imperium aut potestatem adsequi possit, quid attinet tertio capite legem curiatam ferre iubere, cum quarto permittas ut sine lege curiata idem iuris habeant quod haberent, si optima lege a populo essent creati? reges constituuntur, non  x uiri, quirites, itaque ab his initiis fundamentisque nascuntur, ut non modo cum &lt;magistratum&gt; gerere coeperint, sed etiam cum constituentur, omne uestrum ius, potestas libertasque tollatur. at uidete quam diligenter retineat ius tribuniciae potestatis. consulibus legem curiatam ferentibus a tribunis plebis saepe est intercessum—neque tamen nos id querimur, esse hanc tribunorum plebis potestatem; tantum modo, si quis ea potestate temere est usus, &lt;furiosum&gt; existimamus—; hic tribunus plebis legi curiatae quam praetor ferat adimit intercedendi potestatem. atque hoc cum in eo reprehendendum est quod per tribunum plebis tribunicia potestas minuitur, tum in eo deridendum quod consuli, si legem curiatam non habet, attingere rem militarem non licet, hic, cui uetat intercedi, ei potestatem, etiam si intercessum sit, tamen eandem constituit quam si lata esset lex, ut non intellegam qua re aut hic uetet inter cedere aut quemquam intercessurum putet, cum intercessio stultitiam intercessoris significatura sit, non rem impeditura. </paragraph>
  </page>
  <page id="12">
    <paragraph>sint igitur  x uiri neque ueris comitiis, hoc est, populi suffragiis, neque illis ad speciem atque ad usurpationem uetustatis per  xxx  lictores auspiciorum causa adumbratis constituti. uidete nunc eos qui a uobis nihil potestatis acceperint quanto maioribus ornamentis adficiat quam omnes nos adfecti sumus quibus uos amplissimas potestates dedistis. iubet auspicia coloniarum deducendarum causa x uiros habere pullarios&lt;que&gt;, ' eodem iure ,' inquit, ' quo habuerunt iiiuiri lege sempronia .' audes etiam, rulle, mentionem facere legis semproniae, nec te ea lex ipsa commonet  iii uiros illos  xxxu  tribuum suffragio creatos esse? et cum tu a ti. gracchi aequitate ac pudore longissime remotus sis, id quod dissimillima ratione factum sit eodem iure putas esse oportere? dat praeterea potestatem uerbo praetoriam, re uera regiam; definit in quinquennium, facit sempiternam; tantis enim confirmat opibus et copiis ut inuitis eripi nullo modo possit. deinde ornat apparitoribus, scribis, librariis, praeconibus, architectis, praeterea mulis, tabernaculis, centunculis, supellectili; sumptum haurit ex aerario, suppeditat a sociis; finitores ex equestri loco ducentos, uicenos singulorum stipatores corporis constituit, eosdem ministros et satellites potestatis.  formam adhuc habetis, quirites, et speciem ipsam tyrannorum; insignia uidetis potestatis, nondum ipsam potestatem. dixerit enim fortasse quispiam: 'quid me ista laedunt,  scriba, lictor, praeco, pullarius?' omnia sunt haec huius modi, quirites, ut, ea qui habeat sine uestris suffragiis, aut rex non ferendus aut priuatus furiosus esse uideatur. perspicite quanta potestas permittatur; non priuatorum insaniam, sed intolerantiam regum esse dicetis. primum permittitur infinita potestas innumerabilis pecuniae conficiendae uestris uectigalibus non fruendis, sed alienandis; deinde orbis terrarum gentiumque omnium datur cognitio sine consilio, poena sine prouocatione, animaduersio sine auxilio. iudicare per quinquennium uel de consulibus uel de ipsis tribunis plebis poterunt; de illis interea nemo iudicabit; magistratus eis petere licebit, causam dicere non licebit; emere agros a quibus uolent et quos uolent quam uolent magno poterunt; colonias deducere nouas, renouare ueteres, totam italiam suis coloniis ut complere liceat permittitur; omnis prouincias obeundi, liberos populos agris multandi, regnorum uendendorum summa potestas datur; cum uelint, romae esse, cum commodum sit, quacumque uelint summo cum imperio iudicioque rerum omnium uagari ut liceat conceditur; interea dissoluant iudicia publica, e consiliis abducant quos uelint, singuli de maximis rebus iudicent, quaestori permittant, finitorem mittant, ratum sit quod finitor uni illi a quo missus erit renuntiauerit. uerbum mihi deest, quirites, cum ego hanc potestatem regiam appello, sed profecto maior est quaedam. nullum enim regnum fuit umquam quod non se, &lt;si&gt; minus iure aliquo, at regionibus tamen certis contineret. hoc uero  infinitum est, quo et regna omnia et uestrum imperium, quod latissime patet, et ea quae partim libera a uobis, partim etiam ignorata uobis sunt, permissu legis continentur. </paragraph>
  </page>
  <page id="13">
    <paragraph>datur igitur eis primum ut liceat ea uendere omnia de quibus uendendis senatus consulta facta sunt m. tullio cn. cornelio consulibus post&lt;ue&gt; ea. cur hoc tam est obscurum atque caecum? quid? ista omnia de quibus senatus censuit nominatim in lege perscribi nonne potuerunt? duae sunt huius obscuritatis causae, quirites, una pudoris, si quis pudor esse potest in tam insigni impudentia, altera sceleris. nam neque ea quae senatus uendenda censuit nominatim audet appellare; sunt enim loca publica urbis, sunt sacella quae post restitutam tribuniciam potestatem nemo attigit, quae maiores in urbe &lt;partim ornamenta urbis,&gt; partim periculi perfugia esse uoluerunt. haec lege tribunicia  x uiri uendent. accedet eo mons gaurus, accedent salicta ad minturnas, adiungetur etiam illa uia uendibilis herculanea multarum deliciarum et magnae pecuniae, permulta alia quae senatus propter angustias aerari uendenda censuit, consules propter inuidiam non uendiderunt. uerum haec fortasse propter pudorem in lege reticentur. sed illud magis est credendum et pertimescendum quod audaciae x uirali corrumpendarum tabularum publicarum fingendorumque senatus consultorum, quae facta numquam sint, cum ex eo numero qui per eos annos consules fuerunt multi mortui sint, magna potestas permittitur. nisi forte nihil  est aequum nos de eorum audacia suspicari quorum cupiditati nimium angustus orbis terrarum esse uideatur.  habetis unum uenditionis genus quod magnum uideri uobis intellego; sed attendite animos ad ea quae consequuntur; hunc quasi gradum quendam atque aditum ad cetera factum intellegetis. ' qui agri, quae loca, aedificia. ' quid est praeterea? multa in mancipiis, in pecore, auro, argento, ebore, ueste, supellectili, ceteris rebus. quid dicam? inuidiosum putasse hoc fore, si omnia nominasset? non metuit inuidiam. quid ergo? longum putauit et timuit ne quid praeteriret; ascripsit ' aliudue quid ,' qua breuitate rem nullam esse exceptam uidetis. quicquid igitur sit extra italiam quod publicum populi romani factum sit l. sulla q. pompeio consulibus aut postea, id x uiros iubet uendere. hoc capite, quirites, omnis gentis, nationes, prouincias, regna  x uirum dicioni, iudicio potestatique permissa et condonata esse dico. primum hoc quaero, ecqui tandem locus usquam sit quem non possint x uiri dicere publicum populi romani esse factum. nam cum idem possit iudicare qui dixerit, quid est quod non liceat ei dicere cui liceat eidem iudicare? commodum erit pergamum, smyrnam, trallis, ephesum, miletum, cyzicum, totam denique asiam quae post l. sullam q. pompeium consules recuperata sit populi romani factam esse dicere; utrum oratio ad eius rei disputationem deerit, an, cum idem et disseret et iudicabit, impelli non poterit ut falsum iudicet? an, si condemnare asiam nolet, terrorem damnationis et minas non quanti uolet aestimabit? quid? quod dispu tari contra nullo pacto potest, quod iam statutum a nobis est et iudicatum, quoniam hereditatem iam creuimus, regnum bithyniae, quod certe publicum est populi romani factum, num quid causae est quin omnis agros, urbis, stagna, portus, totam denique bithyniam  x uiri uendituri sint? quid? mytilenae, quae certe uestrae, quirites, belli lege ac uictoriae iure factae sunt, urbs et natura ac situ et descriptione aedificiorum et pulchritudine in primis nobilis, agri iucundi et fertiles, nempe eodem capite inclusi continentur. quid? alexandrea cunctaque aegyptus ut occulte latet, ut recondita est, ut furtim tota  x uiris traditur! quis enim uestrum hoc ignorat, dici illud regnum testamento regis alexae populi romani esse factum? hic ego consul populi romani non modo nihil iudico sed ne quid sentiam quidem profero. magna enim mihi res non modo ad statuendum sed etiam ad dicendum uidetur esse. uideo qui testamentum factum esse confirmet; auctoritatem senatus exstare hereditatis aditae sentio tum cum alexa mortuo nos tris legatos tyrum misimus, qui ab illo pecuniam depositam recuperarent. haec l. philippum saepe in senatu confirmasse memoria teneo; eum qui regnum illud teneat hoc tempore neque genere neque animo regio esse inter omnis fere uideo conuenire. dicitur contra nullum esse testamentum, non oportere populum romanum omnium regnorum appententem uideri, demigraturos in illa loca nostros homines propter agrorum bonitatem et omnium rerum copiam. hac tanta de re p. rullus cum ceteris  x uiris conlegis suis iudicabit, et utrum iudicabit? nam utrumque ita magnum est ut nullo modo neque concedendum neque ferendum sit. uolet esse popularis; populo romano adiudicabit. ergo idem ex sua lege uendet alexandream, uendet aegyptum, urbis copiosissimae pulcherrimorumque agrorum iudex, arbiter, dominus, rex denique opulentissimi regni reperietur. non sumet sibi tantum, non appetet; iudicabit alexandream regis esse, a populo romano abiudicabit. primum cur &lt;de&gt; populi romani hereditate  x uiri iudicent, cum uos uolueritis de priuatis hereditatibus  c uiros iudicare? deinde quis aget causam populi romani? ubi res ista agetur? qui sunt isti  x uiri, quos prospiciamus regnum alexandreae ptolomaeo gratis adiudicaturos? quod si alexandrea petebatur, cur non eosdem cursus hoc tempore quos l. cotta l. torquato consulibus cucurrerunt? cur non aperte ut antea, cur non item ut tum, derecto et palam regionem illam petiuerunt? an qui etesiis, qui per cursum rectum regnum tenere non potuerunt, nunc caecis tenebris et caligine se alexandream peruenturos arbitrati sunt? atque illud circumspicite uestris mentibus una, quirites. legatos nostros, homines auctoritate tenui, qui rerum priuatarum causa legationes liberas obeunt, tamen exterae nationes ferre uix possunt. graue est enim nomen imperi atque id etiam in leui persona pertimescitur, propterea quod uestro, non suo nomine, cum hinc egressi sunt, abutuntur. quid censetis, cum isti x uiri cum imperio, cum fascibus, cum illa delecta fini torum iuuentute per totum orbem terrarum uagabuntur, quo tandem animo, quo metu, quo periculo miseras nationes futuras? est in imperio terror; patientur. est in aduentu sumptus; ferent. imperabitur aliquid muneris; non recusabunt. illud uero quantum est, quirites, cum is  x uir qui aliquam in urbem aut exspectatus ut hospes aut repente ut dominus uenerit illum ipsum locum quo uenerit, illam ipsam sedem hospitalem in quam erit deductus publicam populi romani esse dicet! at quanta calamitas populi, si dixerit, quantus ipsi quaestus, si negarit! atque idem qui haec appetunt queri non numquam solent omnis terras cn. pompeio atque omnia maria esse permissa. simile uero est multa committi et condonari omnia, labori et negotio praeponi an praedae et quaestui, mitti ad socios liberandos an ad opprimendos! denique, si qui est honos singularis, nihilne interest, utrum populus romanus eum cui uelit deferat, an is impudenter populo romano per legis fraudem surripiatur? </paragraph>
  </page>
  <page id="14">
    <paragraph>intellexistis quot res et quantas  x uiri legis permissu uendituri sint. non est satis. cum se sociorum, cum exterarum nationum, cum regum sanguine implerint, incidant neruos populi romani, adhibeant manus uectigalibus uestris, inrumpant in aerarium. sequitur enim caput, quo capite ne permittit quidem, si forte desit pecunia, quae tanta ex superioribus recipi potest ut deesse non debeat, sed plane, quasi ea res uobis saluti futura sit, ita cogit atque imperat ut x uiri uestra uectigalia uendant nominatim, quirites. eam tu mihi ex ordine recita de legis scripto populi romani auctionem; quam me hercule ego praeconi huic ipsi luctuosam et  acerbam praedicationem futuram puto.— auctio —ut in suis rebus, ita in re publica luxuriosus &lt;est&gt; nepos, qui prius siluas uendat quam uineas! italiam percensuisti; perge in siciliam.—nihil est in hac prouincia quod aut in oppidis aut in agris maiores nostri proprium nobis reliquerint quin id uenire iubeat. quod partum recenti uictoria maiores uobis in sociorum urbibus ac finibus et uinculum pacis et monumentum belli reliquerunt, id uos ab illis acceptum hoc auctore uendetis? hic mihi parumper mentis uestras, quirites, commouere uideor, dum patefacio uobis quas isti penitus abstrusas insidias se posuisse arbitrantur contra cn. pompei dignitatem. et mihi, quaeso, ignoscite, si appello talem uirum saepius. uos mihi praetori biennio ante, quirites, hoc eodem in loco personam hanc imposuistis ut, quibuscumque rebus possem, illius absentis dignitatem uobiscum una tuerer. feci adhuc quae potui, neque familiaritate illius adductus nec spe honoris atque amplissimae dignitatis, quam ego, etsi libente illo, tamen absente illo per uos consecutus sum. quam ob rem, cum intellegam totam hanc fere legem ad illius opes euertendas tamquam machinam comparari, et resistam consiliis hominum et perficiam profecto, quod ego uideo, ut id uos uniuersi non solum uidere uerum etiam tenere possitis. iubet uenire quae attalensium, quae phaselitum, quae olympenorum fuerint, agrumque aperensem et oroandicum et gedusanum. haec p. seruili imperio et uictoria, clarissimi uiri, uestra facta  sunt. adiungit agros bithyniae regios quibus nunc publicani fruuntur; deinde attalicos agros in cherroneso, in macedonia qui regis philippi siue persae fuerunt, qui item a censoribus locati sunt et certissimum uectigal &lt;adferunt&gt;. ascribit eidem auctioni corinthios agros opimos et fertilis, et cyrenensis qui apionis fuerunt, et agros in hispania propter carthaginem nouam et in africa ipsam ueterem carthaginem uendit, quam uidelicet p. africanus non propter religionem sedum illarum ac uetustatis de consili sententia consecrauit, nec ut ipse locus eorum qui cum hac urbe de imperio decertarunt uestigia calamitatis ostenderet, sed non fuit tam diligens quam est rullus, aut fortasse emptorem ei loco reperire non potuit. uerum inter hos agros captos ueteribus bellis uirtute summorum imperatorum adiungit regios agros mithridatis, qui in paphlagonia, qui in ponto, qui in cappadocia fuerunt, ut eos  x uiri uendant. itane uero? non legibus datis, non auditis uerbis imperatoris, nondum denique bello confecto, cum rex mithridates amisso exercitu regno expulsus tamen in ultimis terris aliquid etiam nunc moliatur atque ab inuicta cn. pompei manu maeote et illis paludibus et itinerum angustiis atque altitudine montium defendatur, cum imperator in bello uersetur, in locis autem illis etiam nunc belli nomen reliquum sit, eos agros quorum adhuc penes cn. pompeium omne iudicium et potestas more maiorum debet esse  x uiri uendent? et, credo, p. rullus—is enim sic se gerit ut sibi iam  x uir designatus esse uideatur—ad eam auctionem potissimum proficiscetur! is uidelicet, ante quam ueniat in pontum, litteras ad cn. pompeium mittet, quarum ego iam exemplum ab istis compositum esse arbitror: ' p. seruilius   rullus tribunus plebis xuir s. d.  &lt; cn. &gt;  pompeio cn. f. ' non credo ascripturum esse ' magno ,' non enim uidetur id quod imminuere lege conatur concessurus uerbo. ' te uolo curare ut mihi sinopae praesto sis auxiliumque adducas, dum eos agros quos  &lt; tu &gt;  tuo labore cepisti ego mea lege uendam. ' an pompeium non adhibebit? in eius prouincia uendet manubias imperatoris? ponite ante oculos uobis rullum in ponto inter nostra atque hostium castra hasta posita cum suis formosis finitoribus auctionantem. neque in hoc solum inest contumelia, quae uehementer et insignis est et noua, ut ulla res parta bello nondum legibus datis etiam tum imperatore bellum administrante non modo uenierit uerum locata sit. plus spectant homines certe quam contumeliam; sperant, si concessum sit inimicis cn. pompei cum imperio, cum iudicio omnium rerum, cum infinita potestate, cum innumerabili pecunia non solum illis in locis uagari uerum etiam ad ipsius exercitum peruenire, aliquid illi insidiarum fieri, aliquid de eius exercitu, copiis, gloria detrahi posse. putant, si quam spem in cn. pompeio exercitus habeat aut agrorum aut aliorum commodorum, hanc non habiturum, cum uiderit earum rerum omnium potestatem ad  x uiros esse translatam. patior non moleste tam stultos esse qui haec sperent, tam impudentis qui conentur; illud queror, tam me ab eis esse contemptum ut haec portenta me consule potissimum cogitarent. </paragraph>
  </page>
  <page id="15">
    <paragraph>atque in omnibus his agris aedificiisque uendendis permittitur  x uiris ut uendant ' quibuscumque in locis .' o per turbatam rationem, o libidinem effrenatam, o consilia dissoluta atque perdita! uectigalia locare nusquam licet nisi in hac urbe, hoc ex loco, hac uestrum frequentia. uenire nostras res proprias et in perpetuum a nobis abalienari in paphlagoniae tenebris atque in cappadociae solitudine licebit? l. sulla cum bona indemnatorum ciuium funesta illa auctione sua uenderet et se praedam suam diceret uendere, tamen ex hoc loco uendidit nec, quorum oculos offendebat, eorum ipsorum conspectum fugere ausus est;  x uiri uestra uectigalia non modo non uobis, quirites, arbitris sed ne praecone quidem publico teste uendent?  sequitur ' omnis agros extra italiam ' infinito ex tempore, non, ut antea, ab sulla et pompeio consulibus. cognitio  x uirum, priuatus sit an publicus; eique agro pergrande uectigal imponitur. hoc quantum iudicium, quam intolerandum, quam regium sit, quem praeterit, posse quibuscumque locis uelint nulla disceptatione, nullo consilio priuata publicare, publica liberare? excipitur hoc capite ager &lt;in&gt; sicilia recentoricus; quem ego excipi et propter hominum necessitudinem et propter &lt;rei&gt; aequitatem, quirites, ipse uehementer gaudeo. sed quae &lt;est&gt; haec impudentia! qui agrum recentoricum possident, uetustate possessionis se, non iure, misericordia senatus, non agri condicione defendunt. nam illum agrum publicum esse fatentur; se moueri possessionibus, antiquissimis sedibus,  ac dis penatibus negant oportere. ac, si est priuatus ager recentoricus, quid eum excipis? sin autem publicus, quae est ista aequitas ceteros, etiam si priuati sint, permittere ut publici iudicentur, hunc excipere nominatim qui publicum se esse fateatur? ergo eorum ager excipitur qui apud rullum aliqua ratione ualuerunt, ceteri agri omnes qui ubique sunt sine ullo dilectu, sine populi romani notione, sine iudicio senatus  x uiris addicentur? atque etiam est alia superiore capite quo omnia ueneunt quaestuosa exceptio, quae teget eos agros de quibus foedere cautum est. audiuit hanc rem non a me, sed ab aliis agitari saepe in senatu, non numquam ex hoc loco, possidere agros in ora maritima regem hiempsalem quos p. africanus populo romano adiudicarit; ei tamen postea per c. cottam consulem cautum esse foedere. hoc quia uos foedus non iusseritis, ueretur hiempsal ut satis firmum sit et ratum. cuicuimodi est illud, tollitur uestrum iudicium, foedus totum accipitur, comprobatur. quod minuit auctionem  x uiralem laudo, quod regi amico cauet non reprehendo, quod non gratis fit indico. uolitat enim ante oculos istorum iuba, regis filius, adulescens non minus bene nummatus quam bene capillatus. </paragraph>
  </page>
  <page id="16">
    <paragraph>uix iam uidetur locus esse qui tantos aceruos pecuniae capiat; auget, addit, accumulat. ' aurum, argentum ex praeda, ex manubiis, ex coronario ad quoscumque peruenit neque relatum est in publicum neque in monumento consumptum ,' id profiteri apud  x uiros et ad  eos referri iubet. hoc capite etiam quaestionem de clarissimis uiris qui populi romani bella gesserunt, iudiciumque de pecuniis residuis ad  x uiros translatum uidetis. horum erit nullum iudicium quantae cuiusque manubiae fuerint, quid relatum, quid residuum sit; in posterum uero lex haec imperatoribus uestris constituitur; ut, quicumque de prouincia decesserit, apud eosdem  x uiros quantum habeat praedae, manubiarum, auri coronarii, profiteatur. hic tamen uir optimus eum quem amat excipit, cn. pompeium. unde iste amor tam improuisus ac tam repentinus? qui honore  x uiratus excluditur prope nominatim, cuius iudicium legumque datio, captorum agrorum ipsius uirtute cognitio tollitur, cuius non in prouinciam, sed in ipsa castra  x uiri cum imperio, infinita pecunia, maxima potestate et iudicio rerum omnium mittuntur, cui ius imperatorium, quod semper omnibus imperatoribus est conseruatum, soli eripitur, is excipitur unus ne manubias referre iubeatur? utrum tandem hoc capite honos haberi homini, an inuidia quaeri uidetur?  remittit hoc rullo cn. pompeius; beneficio isto legis, benignitate  x uirali nihil utitur. nam si est aequum praedam ac manubias suas imperatores non in monumenta deorum immortalium neque in urbis ornamenta conferre, sed ad x uiros tamquam ad dominos reportare, nihil sibi appetit praecipui pompeius, nihil; uolt se in communi atque in eodem quo ceteri iure uersari. sin est iniquum, quirites, si turpe, si intolerandum hos  x uiros portitores omnibus omnium pecuniis constitui, qui non modo reges atque  exterarum nationum homines sed etiam imperatores uestros excutiant, non mihi uidentur honoris causa excipere pompeium, sed metuere ne ille eandem contumeliam quam ceteri ferre non possit. pompeius autem &lt;cum&gt; hoc animo sit ut, quicquid uobis placeat, sibi ferendum putet, quod uos ferre non poteritis, id profecto perficiet ne diutius inuiti ferre cogamini. uerum tamen cauet ut, si qua pecunia post nos consules ex nouis uectigalibus recipiatur, ea  x uiri utantur. noua porro uectigalia uidet ea fore quae pompeius adiunxerit. ita remissis manubiis uectigalibus eius uirtute partis se frui putat oportere. </paragraph>
  </page>
  <page id="17">
    <paragraph>parta sit pecunia, quirites,  x uiris tanta quanta sit in terris, nihil praetermissum sit, omnes urbes, agri, regna denique, postremo etiam uectigalia uestra uenierint, accesserint in cumulum manubiae uestrorum imperatorum; quantae et quam immanes diuitiae  x uiris in tantis auctionibus, tot iudiciis, tam infinita potestate rerum omnium quaerantur uidetis. cognoscite nunc alios immensos atque intolerabilis quaestus, ut intellegatis ad certorum hominum importunam auaritiam hoc populare legis agrariae nomen esse quaesitum. hac pecunia iubet agros emi quo deducamini. non consueui homines appellare asperius, quirites, nisi lacessitus. uellem fieri posset ut a me sine contumelia nominarentur ei qui se  x uiros sperant futuros; iam uideretis quibus hominibus omnium rerum et uendendarum et emendarum potestatem permitteretis. sed quod ego nondum statuo mihi esse dicendum, uos tamen id potestis cum animis uestris cogitare; unum hoc certe uideor mihi ueris sime posse dicere: tum cum haberet haec res publica luscinos, calatinos, acidinos, homines non solum honoribus populi rebusque gestis uerum etiam patientia paupertatis ornatos, et tum cum erant catones, phili, laelii, quorum sapientiam temperantiamque in publicis priuatisque, forensibus domesticisque rebus perspexeratis, tamen huiusce modi res commissa nemini est ut idem iudicaret et uenderet et hoc faceret per quinquennium toto in orbe terrarum idemque agros uectigalis populi romani abalienaret et, cum summam tantae pecuniae nullo teste sibi ipse ex sua uoluntate fecisset, tum denique emeret a quibus uellet quod uideretur. committite uos nunc, quirites, his hominibus haec omnia quos odorari hunc  x uiratum suspicamini; reperietis partem esse eorum quibus ad habendum, partem quibus ad consumendum nihil satis esse uideatur. hic ego iam illud quod expeditissimum est ne disputo quidem, quirites, non esse hanc nobis a maioribus relictam consuetudinem ut emantur agri a priuatis quo plebes publice deducatur; omnibus legibus agris publicis priuatos esse deductos. huiusce modi me aliquid ab hoc horrido ac truce tribuno plebis exspectasse &lt;confiteor&gt;; hanc uero emendi et uendendi quaestuosissimam ac turpissimam mercaturam alienam actione tribunicia, alienam dignitate populi romani semper putaui. iubet agros emi. primum quaero quos agros et quibus in locis? nolo suspensam et incertam plebem romanam obscura spe et caeca exspectatione pendere. albanus ager est, setinus, priuernas, fundanus, uescinus, falernus, literninus, cumanus, nucerinus. audio. ab alia  porta capenas, faliscus, sabinus ager, reatinus; &lt;ab alia&gt; uenafranus, allifanus, trebulanus. habes tantam pecuniam qua hosce omnis agros et ceteros horum similis non modo emere uerum etiam coaceruare possis; cur eos non definis neque nominas, ut saltem deliberare plebes romana possit quid intersit sua, quid expediat, quantum tibi in emendis et in uendendis rebus committendum putet? 'definio,' inquit, 'italiam.' satis certa regio. etenim quantulum interest utrum in massici radices, an in silam siluam deducamini? age, non definis locum; quid? naturam agri? 'uero,' inquit, ' qui arari aut coli possit .' 'qui possit arari,' inquit, 'aut coli,' non qui aratus aut cultus sit. utrum haec lex est, an tabula ueratianae auctionis? in qua scriptum fuisse aiunt: ' iugera cc in quibus oliuetum fieri potest, iugera ccc ubi institui uineae possunt .' hoc tu emes ista innumerabili pecunia quod arari aut coli possit? quod solum tam exile et macrum est quod aratro perstringi non possit, aut quod est tam asperum saxetum in quo agricolarum cultus non elaboret? 'idcirco,' inquit, 'agros nominare non possum quia tangam nullum ab inuito.' hoc, quirites, multo est quaestuosius quam si ab inuito sumeret; inibitur enim ratio quaestus de uestra pecunia, et tum denique ager emetur cum idem expediet emptori et uenditori. </paragraph>
  </page>
  <page id="18">
    <paragraph>sed uidete uim legis agrariae. ne ei quidem qui agros publicos possident decedent de possessione, nisi erunt deducti optima condicione et pecunia maxima. conuersa ratio. antea cum erat a tribuno plebis mentio legis  agrariae facta, continuo qui agros publicos aut qui possessiones inuidiosas tenebant extimescebant; haec lex eos homines fortunis locupletat, inuidia liberat. quam multos enim, quirites, existimatis esse qui latitudinem possessionum tueri, qui inuidiam sullanorum agrorum ferre non possint, qui uendere cupiant, emptorem non reperiant, perdere iam denique illos agros ratione aliqua uelint? qui paulo ante diem noctemque tribunicium nomen horrebant, uestram uim metuebant, mentionem legis agrariae pertimescebant, ei nunc etiam ultro rogabuntur atque orabuntur ut agros partim publicos, partim plenos inuidiae, plenos periculi quanti ipsi uelint  x uiris tradant. atque hoc carmen hic tribunus plebis non uobis, sed sibi intus canit. habet socerum, uirum optimum, qui tantum agri in illis rei publicae tenebris occupauit quantum concupiuit. huic subuenire uolt succumbenti iam et oppresso, sullanis oneribus graui, sua lege, ut liceat illi inuidiam deponere, pecuniam condere. et uos non dubitatis quin uectigalia uestra uendatis plurimo maiorum uestrorum sanguine et sudore quaesita, ut sullanos possessores diuitiis augeatis, periculo liberetis? nam ad hanc emptionem  x uiralem duo genera agrorum spectant, quirites. eorum unum propter inuidiam domini fugiunt, alterum propter uastitatem. sullanus ager a certis hominibus latissime continuatus tantam habet inuidiam ut ueri ac fortis tribuni plebis stridorem unum perferre non possit. hic ager omnis, quoquo pretio coemptus erit, tamen ingenti pecunia nobis inducetur. alterum genus agrorum propter sterilitatem incultum, propter pestilentiam uastum atque desertum  emetur ab eis qui eos uident sibi esse, si non uendiderint, relinquendos. et nimirum id est quod ab hoc tribuno plebis dictum est in senatu, urbanam plebem nimium in re publica posse; exhauriendam esse; hoc enim &lt;uerbo&gt; est usus, quasi de aliqua sentina ac non de optimorum ciuium genere loqueretur. uos uero, quirites, si me audire uoltis, retinete istam possessionem gratiae, libertatis, suffragiorum, dignitatis, urbis, fori, ludorum, festorum dierum, ceterorum omnium commodorum, nisi forte mauoltis relictis his rebus atque hac luce rei publicae in sipontina siccitate aut in salpinorum &lt;plenis&gt; pestilentiae finibus rullo duce conlocari. aut dicat quos agros empturus sit; ostendat et quid et quibus daturus sit. ut uero, cum omnis urbis, agros, uectigalia, regna uendiderit, tum harenam aliquam aut paludes emat, id uos potestis, quaeso, concedere? quamquam illud est egregium quod hac lege ante omnia ueneunt, ante pecuniae coguntur et coaceruantur quam gleba una ematur. deinde emi iubet, ab inuito uetat. quaero, si qui uelint uendere non fuerint, quid pecuniae fiet? referre in aerarium lex uetat, exigi prohibet. igitur pecuniam omnem  x uiri tenebunt, uobis ager non emetur; uectigalibus abalienatis, sociis uexatis, regibus atque omnibus gentibus exinanitis illi pecunias habebunt, uos agros non habebitis. 'facile,' inquit, 'adducentur pecuniae magnitudine ut uelint uendere.' ergo ea lex est qua nostra uendamus quanti possimus, aliena emamus quanti possessores uelint.  </paragraph>
  </page>
  <page id="19">
    <paragraph>atque in hos agros qui hac lege empti sint colonias ab his  x uiris deduci iubet. quid? omnisne locus eius modi est ut nihil intersit rei publicae, colonia deducatur in eum locum necne, an est locus qui coloniam postulet, est &lt;qui&gt; plane recuset? quo in genere sicut in ceteris rei publicae partibus est operae pretium diligentiam maiorum recordari, qui colonias sic idoneis in locis contra suspicionem periculi conlocarunt ut esse non oppida italiae, sed propugnacula imperi uiderentur. hi deducent colonias in eos agros quos emerint; etiamne si rei publicae non expediat? ' et in quae loca praeterea uidebitur. ' quid igitur est causae quin coloniam in ianiculum possint deducere et suum praesidium in capite atque ceruicibus nostris conlocare? tu non definias quot colonias, in quae loca, quo numero colonorum deduci uelis, tu occupes locum quem idoneum ad uim tuam iudicaris, compleas numero, confirmes praesidio quo uelis, populi romani uectigalibus atque omnibus copiis ipsum populum romanum coerceas, opprimas, redigas in istam x uiralem dicionem ac potestatem? ut uero totam italiam suis praesidiis obsidere atque occupare cogitet, quaeso, quirites, cognoscite. permittit  x uiris ut in omnia municipia, in omnis colonias totius italiae colonos deducant quos uelint, eisque colonis agros dari iubet. num obscure maiores opes quam libertas uestra pati potest, et maiora praesidia quaeruntur, num obscure regnum constituitur, num obscure libertas uestra tollitur? nam cum idem omnem pecuniam, maximam multitudinem &lt;obtinebunt&gt;, idem totam italiam suis opibus  obsidebunt, idem uestram libertatem suis praesidiis et coloniis interclusam tenebunt, quae spes tandem, quae facultas recuperandae uestrae libertatis relinquetur? </paragraph>
  </page>
  <page id="20">
    <paragraph>at enim ager campanus hac lege diuidetur orbi terrae pulcherrimus et capuam colonia deducetur, urbem amplissimam atque ornatissimam. quid ad haec possumus dicere? de commodo prius uestro dicam, quirites; deinde ad amplitudinem et dignitatem reuertar, ut, si quis agri aut oppidi bonitate delectatur, ne quid exspectet, si quem rei indignitas commouet, ut huic simulatae largitioni resistat. ac primum de oppido dicam, si quis est forte quem capua magis quam roma delectet. u milia colonorum capuam scribi iubet; ad hunc numerum quingenos sibi singuli sumunt. quaeso, nolite uosmet ipsos consolari; uere et diligenter considerate. num uobis aut uestri similibus integris, quietis, otiosis hominibus in hoc numero locum fore putatis? si est omnibus uobis maiori&lt;ue&gt; uestrum parti, quamquam me uester honos uigilare dies atque noctes et intentis oculis omnis rei publicae partis intueri iubet, tamen paulisper, si ita commodum uestrum fert, coniuebo. sed si  u  hominum milibus ad uim, facinus caedemque delectis locus atque urbs quae bellum facere atque instruere possit quaeritur, tamenne patiemini uestro nomine contra uos firmari opes, armari praesidia, urbis, agros, copias comparari? nam agrum quidem campanum quem uobis ostentant ipsi concupiuerunt; deducent suos, quorum nomine ipsi teneant et fruantur; coement praeterea; ista dena  iugera continuabunt. nam si dicent per legem id non licere, ne per corneliam quidem licet; at uidemus, ut longinqua mittamus, agrum praenestinum a paucis possideri. neque istorum pecuniis quicquam aliud deesse uideo nisi eius modi fundos quorum subsidio familiarum magnitudines et cumanorum ac puteolanorum praediorum sumptus sustentare possint. quod si uestrum commodum spectat, ueniat et coram mecum de agri campani diuisione disputet. quaesiui ex eo kalendis ianuariis quibus hominibus et quem ad modum illum agrum esset distributurus. respondit a romilia tribu se initium esse facturum. primum quae est ista superbia et contumelia ut populi pars amputetur, ordo tribuum neglegatur, ante rusticis detur ager, qui habent, quam urbanis, quibus ista agri spes et iucunditas ostenditur? aut, si hoc ab se dictum negat et satis facere omnibus uobis cogitat, proferat; in iugera dena discribat, a suburana usque ad arniensem nomina uestra proponat. si non modo dena iugera dari uobis sed ne constipari quidem tantum numerum hominum posse in agrum campanum intellegetis, tamenne uexari rem publicam, contemni maiestatem populi romani, deludi uosmet ipsos diutius a tribuno plebis patiemini? quod si posset ager iste ad uos peruenire, nonne eum tamen in patrimonio uestro remanere malletis? unumne fundum pulcherrimum populi romani, caput uestrae pecuniae, pacis ornamentum, subsidium belli, fundamentum uectigalium, horreum legionum, solacium annonae disperire patiemini? an obliti estis italico bello amissis ceteris uectigalibus quantos agri campani fructibus exercitus alueritis? an ignoratis cetera illa magnifica populi romani uectigalia perleui saepe momento fortunae inclinatione  temporis pendere? quid nos asiae portus, quid syriae ora, quid omnia transmarina uectigalia iuuabunt tenuissima suspicione praedonum aut hostium iniecta? at uero hoc agri campani uectigal, quirites, eius modi est ut cum domi sit et omnibus praesidiis oppidorum tegatur, tum neque bellis infestum nec fructibus uarium nec caelo ac loco calamitosum esse soleat. maiores nostri non solum id quod &lt;de&gt; campanis ceperant non imminuerunt uerum etiam quod ei tenebant quibus adimi iure non poterat coemerunt. qua de causa nec duo gracchi qui de plebis romanae commodis plurimum cogitauerunt, nec l. sulla qui omnia sine ulla religione quibus uoluit est dilargitus, agrum campanum attingere ausus est; rullus exstitit qui ex ea possessione rem publicam demoueret ex qua nec gracchorum benignitas eam nec sullae dominatio deiecisset. quem agrum nunc praetereuntes uestrum esse dicitis et quem per iter qui faciunt, externi homines, uestrum esse audiunt, is, cum erit diuisus, &lt;neque erit uester&gt; neque uester esse dicetur. at qui homines possidebunt? primo quidem acres, ad uim prompti, ad seditionem parati qui, simul ac  x uiri concrepuerint, armati in ciuis et expediti ad caedem esse possint; deinde ad paucos opibus et copiis adfluentis totum agrum campanum perferri uidebitis. uobis interea, qui illas a maioribus pulcherrimas uectigalium sedis armis captas accepistis, gleba nulla de paternis atque auitis possessionibus relinquetur. at quantum intererit inter uestram et priua torum diligentiam! quid? cum a maioribus nostris p. lentulus, qui princeps senatus &lt;fuit&gt;, in ea loca missus esset ut priuatos agros qui in publicum campanum incurrebant pecunia publica coemeret, dicitur renuntiasse nulla se pecunia fundum cuiusdam emere potuisse, eumque qui nollet uendere ideo negasse se adduci posse uti uenderet quod, cum pluris fundos haberet, ex illo solo fundo numquam malum nuntium audisset. itane uero? priuatum haec causa commouit; populum romanum ne agrum campanum priuatis gratis rullo rogante tradat non commouebit? at idem populus romanus de hoc uectigali potest dicere quod ille de suo fundo dixisse dicitur. asia multos annos uobis fructum mithridatico bello non tulit, hispaniarum uectigal temporibus sertorianis nullum fuit, siciliae ciuitatibus bello fugitiuorum m'. aquilius etiam mutuum frumentum dedit; at ex hoc uectigali numquam malus nuntius auditus est. cetera uectigalia belli difficultatibus adfliguntur; hoc uectigali etiam belli difficultates sustentantur. deinde in hac adsignatione agrorum ne illud quidem dici potest quod in ceteris, agros desertos a plebe atque a cultura hominum liberorum esse non oportere. sic enim dico, si campanus ager diuidatur, exturbari et expelli plebem ex agris, non constitui et conlocari. totus enim ager campanus colitur et possidetur a plebe, et a plebe optima et modestissima; quod genus hominum optime moratum, optimorum et aratorum et militum, ab hoc plebicola tribuno plebis funditus  eicitur. atque illi miseri nati in illis agris et educati, glebis subigendis exercitati, quo se subito conferant non habebunt; his robustis et ualentibus et audacibus  x uirum satellitibus agri campani possessio tota tradetur, et, ut uos nunc de uestris maioribus praedicatis: 'hunc agrum nobis maiores nostri reliquerunt,' sic uestri posteri de uobis praedicabunt: 'hunc agrum patres nostri acceptum a patribus suis perdiderunt.' equidem existimo: si iam campus martius diuidatur et uni cuique uestrum ubi consistat bini pedes adsignentur, tamen promiscue toto quam proprie parua frui parte malitis. qua re etiam si ad uos esset singulos aliquid ex hoc agro peruenturum qui uobis ostenditur, aliis comparatur, tamen honestius eum uos uniuersi quam singuli possideretis. nunc uero cum ad uos nihil pertineat, sed paretur aliis, eripiatur uobis, nonne acerrime, tamquam armato hosti, sic huic legi pro uestris agris resistetis? </paragraph>
  </page>
  <page id="21">
    <paragraph>adiungit stellatem campum agro campano et in eo duodena discribit in singulos homines iugera. quasi uero paulum differat ager campanus a stellati; sed multitudo, quirites, quaeritur qua illa omnia oppida compleantur. nam dixi antea lege permitti ut quae uelint municipia, quas uelint ueteres colonias colonis suis occupent. calenum municipium complebunt, teanum oppriment, atellam, cumas, neapolim, pompeios, nuceriam suis praesidiis deuincient, puteolos uero qui nunc in sua potestate sunt, suo iure libertateque utuntur, totos nouo populo atque aduenticiis copiis occupabunt. tunc illud uexillum cam panae coloniae uehementer huic imperio timendum capuam a  x uiris inferetur, tunc contra hanc romam, communem patriam omnium nostrum, illa altera roma quaeretur. in id oppidum homines nefarie rem publicam uestram transferre conantur, quo in oppido maiores nostri nullam omnino rem publicam esse uoluerunt, qui tris solum urbis in terris omnibus, carthaginem, corinthum, capuam, statuerunt posse imperi grauitatem ac nomen sustinere. deleta carthago est, quod cum hominum copiis, tum ipsa natura ac loco, succincta portibus, armata muris, excurrere ex africa, imminere duabus fructuosissimis insulis populi romani uidebatur. corinthi uestigium uix relictum est. erat enim posita in angustiis atque in faucibus graeciae sic ut terra claustra locorum teneret et duo maria maxime nauigationi diuersa paene coniungeret, cum pertenui discrimine separentur. haec quae procul erant a conspectu imperi non solum adflixerunt sed etiam, ne quando recreata exsurgere atque erigere se possent, funditus, ut dixi, sustulerunt. de capua multum est et diu consultatum; exstant litterae, quirites, publicae, sunt senatus consulta complura. statuerunt homines sapientes, si agrum campanis ademissent, magistratus, senatum, publicum ex illa urbe consilium sustulissent, imaginem rei publicae nullam reliquissent, nihil fore quod capuam timeremus. itaque hoc perscriptum in monumentis ueteribus reperietis, ut esset urbs quae res eas quibus ager campanus coleretur suppeditare posset, ut esset locus comportandis condendisque fructibus, ut aratores cultu agrorum defessi urbis domiciliis uterentur, idcirco illa aedificia non esse deleta. uidete quantum interuallum sit  interiectum inter maiorum nostrorum consilia et inter istorum hominum dementiam. illi capuam receptaculum aratorum, nundinas rusticorum, cellam atque horreum campani agri esse uoluerunt, hi expulsis aratoribus, effusis ac dissipatis fructibus uestris eandem capuam sedem nouae rei publicae constituunt, molem contra ueterem rem publicam comparant. quod si maiores nostri existimassent quemquam in tam inlustri imperio et tam praeclara populi romani disciplina &lt;m.&gt; bruti aut p. rulli similem futurum —hos enim nos duos adhuc uidimus qui hanc rem publicam capuam totam transferre uellent—profecto nomen illius urbis non reliquissent. uerum arbitrabantur corinthi et carthagini, etiam si senatum et magistratus sustulissent agrumque ciuibus ademissent, tamen non defore qui illa restituerent atque qui ante omnia commutarent quam nos audire possemus; hic uero in oculis senatus populique romani nihil posse exsistere quod non ante exstingui atque opprimi posset quam plane exortum &lt;esset&gt; ac natum. neque uero ea res fefellit homines diuina mente et consilio praeditos. nam post q. fuluium q. fabium consules, quibus consulibus capua deuicta atque capta est, nihil est in illa urbe contra hanc rem publicam non dico factum, sed nihil omnino est cogitatum. multa postea bella gesta cum regibus, philippo, antiocho, persa, pseudophilippo, aristonico, mithridate et ceteris; multa praeterea bella grauia, carthaginiense  iii , corinthium, numantinum; multae in hac re publica seditiones domesticae quas praetermitto; bella cum sociis,  fregellanum, marsicum; quibus omnibus domesticis externisque bellis capua non modo non obfuit sed opportunissimam se nobis praebuit et ad bellum instruendum et ad exercitus ornandos et tectis ac sedibus suis recipiendos. homines non inerant in urbe qui malis contionibus, turbulentis senatus consultis, iniquis imperiis rem publicam miscerent et rerum nouarum causam aliquam quaererent. neque enim contionandi potestas erat cuiquam nec consili capiendi publici; non gloriae cupiditate efferebantur, propterea quod, ubi honos publice non est, ibi gloriae cupiditas esse non potest; non contentione, non ambitione discordes. nihil enim supererat de quo certarent, nihil quod contra peterent, nihil ubi dissiderent. itaque illam campanam adrogantiam atque intolerandam ferociam ratione et consilio maiores nostri ad inertissimum ac desidiosissimum otium perduxerunt. sic et crudelitatis infamiam effugerunt quod urbem ex italia pulcherrimam non sustulerunt, et multum in posterum prouiderunt quod neruis urbis omnibus exsectis urbem ipsam solutam ac debilitatam reliquerunt. haec consilia maiorum m. bruto, ut antea dixi, reprehendenda et p. rullo uisa sunt; neque te, p. rulle, omina illa m. bruti atque auspicia a simili furore deterrent. nam et ipse qui deduxit, et qui magistratum capuae illo creante ceperunt, et qui aliquam partem illius deductionis, honoris, muneris attigerunt, omnis acerbissimas impiorum poenas pertulerunt. et quoniam &lt;m.&gt; bruti atque illius temporis feci mentionem, commemorabo id quod egomet uidi, cum uenissem capuam colonia iam deducta l. considio et sex. saltio, quem ad  modum ipsi loquebantur, 'praetoribus,' ut intellegatis quantam locus ipse adferat superbiam, quae paucis diebus quibus illo colonia deducta est perspici atque intellegi potuit. nam primum, id quod dixi, cum ceteris in coloniis  ii uiri appellentur, hi se praetores appellari uolebant. quibus primus annus hanc cupiditatem attulisset, nonne arbitramini paucis annis fuisse consulum nomen appetituros? deinde anteibant lictores non cum bacillis, sed, ut hic praetoribus urbanis anteeunt, cum fascibus bini. erant hostiae maiores in foro constitutae, quae ab his praetoribus de tribunali, sicut a nobis consulibus, de consili sententia probatae ad praeconem et ad tibicinem immolabantur. deinde patres conscripti uocabantur. iam uero uoltum considi uidere ferendum uix erat. quem hominem 'uegrandi macie torridum' romae contemptum, abiectum uidebamus, hunc capuae campano fastidio ac regio spiritu cum uideremus, blossios mihi uidebar illos uidere ac uibellios. iam uero qui metus erat tunicatorum illorum! et in albana et seplasia quae concursatio percontantium quid praetor edixisset, ubi cenaret, quo denuntiasset! nos autem, hinc roma qui ueneramus, iam non hospites, sed peregrini atque aduenae nominabamur. haec qui prospexerint, maiores nostros dico, quirites, non eos in deorum immortalium numero uenerandos a nobis et colendos putatis? quid enim uiderunt? hoc quod nunc uos, quaeso, perspicite atque cognoscite. non ingenerantur hominibus mores tam a  stirpe generis ac seminis quam ex eis rebus quae ab ipsa natura nobis ad uitae consuetudinem suppeditantur, quibus alimur et uiuimus. carthaginienses fraudulenti et mendaces non genere, sed natura loci, quod propter portus suos multis et uariis mercatorum et aduenarum sermonibus ad studium fallendi studio quaestus uocabantur. ligures duri atque agrestes; docuit ager ipse nihil ferendo nisi multa cultura et magno labore quaesitum. campani semper superbi bonitate agrorum et fructuum magnitudine, urbis salubritate, descriptione, pulchritudine. ex hac copia atque omnium rerum adfluentia primum illa nata est adrogantia qua a maioribus nostris alterum capua consulem postularunt, deinde ea luxuries quae ipsum hannibalem armis etiam tum inuictum uoluptate uicit. huc isti  x uiri cum  i ↄↄ colonorum ex lege rulli deduxerint,  c  decuriones, x  augures,  ui  pontifices constituerint, quos illorum animos, quos impetus, quam ferociam fore putatis? romam in montibus positam et conuallibus, cenaculis sublatam atque suspensam, non optimis uiis, angustissimis semitis, prae sua capua planissimo in loco explicata ac praeclarissime sita inridebunt atque contemnent; agros uero uaticanum et pupiniam cum suis opimis atque uberibus campis conferendos scilicet non putabunt. oppidorum autem finitimorum illam copiam cum hac per risum ac iocum contendent;  ueios, fidenas, collatiam, ipsum hercle lanuuium, ariciam, tusculum cum calibus, teano, neapoli, puteolis, cumis, pompeiis, nuceria comparabunt. quibus illi rebus elati et inflati fortasse non continuo, sed certe, si paulum adsumpserint uetustatis ac roboris, non continebuntur; progredientur, cuncta secum ferent. singularis homo priuatus, nisi magna sapientia praeditus, uix cancellis et regionibus offici magnis in fortunis et copiis continetur, nedum isti ab rullo et rulli similibus conquisiti atque electi coloni capuae in domicilio superbiae atque in sedibus luxuriosis conlocati non statim conquisituri sint aliquid sceleris et flagiti, immo uero etiam hoc magis quam illi ueteres germanique campani, quod in uetere fortuna illos natos et educatos nimiae tamen rerum omnium copiae deprauabant, hi ex summa egestate in eandem rerum abundantiam traducti non solum copia uerum etiam insolentia commouebuntur. </paragraph>
  </page>
  <page id="22">
    <paragraph>haec tu, p. rulle, m. bruti sceleris uestigia quam monumenta maiorum sapientiae sequi maluisti, haec tu cum istis tuis auctoribus excogitasti, ut uetera uectigalia nostra &lt;expilaretis,&gt; exploraretis noua, &lt;urbem nouam huic&gt; urbi ad certamen dignitatis opponeretis; ut sub uestrum ius, iuris dictionem, potestatem urbis, nationes, prouincias, liberos populos, reges, terrarum denique orbem subiungeretis; ut, cum omnem pecuniam ex aerario exhausissetis, ex uectiga libus redegissetis, ab omnibus regibus, gentibus, ab imperatoribus nostris coegissetis, tamen omnes uobis pecunias ad nutum uestrum penderent; ut idem partim inuidiosos agros a sullanis possessoribus, partim desertos ac pestilentis a uestris necessariis et a uobismet ipsis emptos quanti uelletis populo romano induceretis; ut omnia municipia coloniasque italiae nouis colonis occuparetis; ut quibuscumque in locis uobis uideretur ac quam multis uideretur colonias conlocaretis; ut omnem rem publicam uestris militibus, uestris urbibus, uestris praesidiis cingeretis atque oppressam teneretis; ut ipsum cn. pompeium, cuius praesidio saepissime res publica contra acerrimos hostis et contra improbissimos ciuis &lt;munita est, exercitu&gt; uictore atque horum conspectu priuare possetis; ut nihil auro et argento uiolari, nihil numero et seruitiis declarari, nihil ui et manu perfringi posset quod non uos oppressum atque ereptum teneretis; ut uolitaretis interea per gentis, per regna omnia cum imperio summo, cum iudicio infinito, cum omni pecunia; ut ueniretis in castra cn. pompei atque ipsa castra, si commodum uobis esset, uenderetis; ut interea magistratus reliquos legibus omnibus soluti sine metu iudiciorum, sine periculo petere possetis; ut nemo ad populum romanum uos adducere, nemo producere, nemo in senatum cogere, non consul coercere, non tribunus plebis retinere posset. </paragraph>
  </page>
  <page id="23">
    <paragraph>haec ego uos concupisse pro uestra stultitia atque intemperantia non miror, sperasse me consule adsequi posse demiror. nam cum omnium consulum grauis in re &lt;publica&gt; custodienda cura ac diligentia debet esse, tum eorum  maxime qui non in cunabulis, sed in campo sunt consules facti. nulli populo romano pro me maiores mei spoponderunt; mihi creditum est; a me petere quod debeo, me ipsum appellare debetis. quem ad modum, cum petebam, nulli me uobis auctores generis mei commendarunt, sic, si quid deliquero, nullae sunt imagines quae me a uobis deprecentur. qua re, modo mihi uita suppetat, quam ego &lt;conabor&gt; ab istorum scelere insidiisque defendere, polliceor hoc uobis, quirites, bona fide: rem publicam uigilanti homini, non timido, diligenti, &lt;non ignauo,&gt; commisistis. ego &lt;sum&gt; is consul qui contionem metuam, qui tribunum plebis perhorrescam, qui saepe et sine causa tumultuer, qui timeam ne mihi in carcere habitandum sit, si tribunus plebis duci iusserit? ego cum uestris armis armatus &lt;sim&gt;, imperio, auctoritate insignibusque amplissimis exornatus, non horreo in hunc locum progredi, possum uobis, quirites, auctoribus improbitati hominis resistere, nec uereor ne res publica tantis munita praesidiis ab istis uinci aut opprimi possit. si antea timuissem, tamen hac contione, hoc populo certe non uererer. quis enim umquam tam secunda contione legem agrariam suasit quam ego dissuasi? si hoc dissuadere est ac non disturbare atque peruertere. ex quo intellegi, quirites, potest nihil esse tam populare quam id quod ego uobis in hunc annum consul popularis adfero, pacem, tranquillitatem, otium. quae nobis designatis timebatis, ea ne accidere possent consilio meo ac ratione prouisa sunt. non modo uos eritis in otio qui semper esse uolueratis,  uerum etiam istos quibus odio est otium quietissimos atque otiosissimos reddam. etenim illis honores, potestates, diuitiae ex tumultu atque ex dissensionibus ciuium comparari solent; uos, quorum gratia in suffragiis consistit, libertas in legibus, ius in iudiciis et aequitate magistratuum, res familiaris in pace, omni ratione otium retinere debetis. nam si ei qui propter desidiam in otio uiuunt, tamen in sua turpi inertia capiunt uoluptatem ex ipso otio, quam uos fortunati eritis, si &lt;in&gt; hoc statu quem habetis uestra non ignauia quaesitum, sed uirtute partum, otium tenueritis, quirites! ego ex concordia quam mihi constitui cum conlega, inuitissimis eis hominibus qui nos in consulatu inimicos esse et fore aiebant, prouidi omnibus, prospexi annonae, reuocaui fidem, tribunis plebis denuntiaui &lt;ne&gt; quid turbulenti me consule conflarent. summum et firmissimum est illud communibus fortunis praesidium, quirites, ut, qualis uos hodierno die maxima contione mihi pro salute uestra praebuistis, talis reliquis temporibus rei publicae praebeatis. promitto, recipio, polliceor hoc uobis atque confirmo, me esse perfecturum ut iam tandem illi qui honori inuiderunt meo tamen uos uniuersos in consule deligendo plurimum uidisse fateantur. </paragraph>
  </page>
  <page id="24">
    <paragraph>de lege agraria oratio tertia contra p. seruilium rullum tr. pleb. ad populum  commodius fecissent tribuni plebis, quirites, si, quae apud uos de me deferunt, ea coram potius me praesente dixissent; nam et aequitatem uestrae disceptationis et consuetudinem superiorum et ius suae potestatis retinuissent. sed quoniam adhuc praesens certamen contentionemque fugerunt, nunc, si uidetur eis, in meam contionem prodeant et, quo prouocati a me uenire noluerunt, reuocati saltem reuertantur. uideo quosdam, quirites, strepitu significare nescio quid et non eosdem uoltus quos proxima mea contione praebuerunt in hanc contionem mihi rettulisse. qua re a uobis qui nihil de me credidistis ut eam uoluntatem quam semper habuistis erga me retineatis peto; a uobis autem quos leuiter immutatos esse sentio paruam exigui temporis usuram bonae de me opinionis postulo, ut eam, si quae dixero uobis probabo, perpetuo retineatis; sin aliter, hoc ipso in loco depositam atque abiectam relinquatis. completi sunt animi auresque uestrae, quirites, me gratificantem septimiis, turraniis ceterisque sullanarum adsignationum possessoribus agrariae legi et commodis uestris obsistere. hoc si qui crediderunt, illud prius crediderint necesse est,  hac lege agraria quae promulgata est adimi sullanos agros uobisque diuidi, aut denique minui priuatorum possessiones ut in eas uos deducamini. si ostendo non modo non adimi cuiquam glebam de sullanis agris, sed etiam genus id agrorum certo capite legis impudentissime confirmari atque sanciri, si doceo agris eis qui a sulla sunt dati sic diligenter rullum sua lege consulere ut facile appareat eam legem non a uestrorum commodorum patrono, sed a ualgi genero esse conscriptam, num quid est causae, quirites, quin illa criminatione qua in me absentem usus est non solum meam sed etiam uestram diligentiam prudentiamque despexerit? </paragraph>
  </page>
  <page id="25">
    <paragraph>caput est legis  xl  de quo ego consulto, quirites, neque apud uos ante feci mentionem, ne aut refricare obductam iam rei publicae cicatricem uiderer aut aliquid alienissimo tempore nouae dissensionis commouere, neque uero nunc ideo disputabo quod hunc statum rei publicae non magno opere defendendum putem, praesertim qui oti et concordiae patronum me in hunc annum populo romano professus sim, sed ut doceam rullum posthac in eis saltem tacere rebus in quibus de se et de suis factis taceri uelit. omnium legum iniquissimam dissimillimamque legis esse arbitror eam quam l. flaccus interrex de sulla tulit, ut omnia quaecumque ille fecisset essent rata. nam cum ceteris in ciuitatibus tyrannis institutis leges omnes exstinguantur atque tollantur, hic rei publicae tyrannum lege constituit. est inuidiosa lex, sicuti dixi, uerum tamen habet excusationem; non enim uidetur hominis lex esse, sed  temporis. quid si est haec multo impudentior? nam ualeria lege corneliisque legibus eripitur ciui, &lt;ciui&gt; datur, coniungitur impudens gratificatio cum acerba iniuria; sed tamen imbibit illis legibus spem non nullam cui ademptum est, aliquem scrupulum cui datum est. rulli cautio est haec: ' qui post c. marium cn. papirium consules .' quam procul a suspicione fugit, quod eos consules qui aduersarii sullae maxime fuerunt potissimum nominauit! si enim sullam dictatorem nominasset, perspicuum fore et inuidiosum arbitratus est. sed quem uestrum tam tardo ingenio fore putauit cui post eos consules sullam dictatorem fuisse in mentem uenire non posset? quid ergo ait marianus tribunus plebis, qui nos sullanos in inuidiam rapit? ' qui post marium et carbonem consules agri, aedificia, lacus, stagna, loca, possessiones '—caelum et mare praetermisit, cetera complexus est—' publice data adsignata, uendita, concessa sunt '—a quo, rulle? post marium et carbonem consules quis adsignauit, quis dedit, quis concessit praeter sullam?—' ea omnia eo iure sint '—quo iure? labefactat uidelicet nescio quid. nimium acer, nimium uehemens tribunus plebis sullana rescindit—' ut quae optimo iure priuata sunt .' etiamne meliore quam paterna et auita? meliore. at hoc ualeria lex non dicit, corneliae leges non sanciunt, sulla ipse non postulat. si isti agri partem aliquam iuris, aliquam similitudinem propriae possessionis, aliquam spem diuturnitatis attingunt, nemo est tam impudens istorum quin agi secum praeclare arbitretur.  tu uero, rulle, quid quaeris? quod habent ut habeant? quis uetat? ut priuatum sit? ita latum est. ut meliore &lt;iure&gt; tui soceri fundus hirpinus sit siue ager hirpinus—totum enim possidet—quam meus paternus auitusque fundus arpinas? id enim caues. optimo enim iure ea sunt profecto praedia quae optima condicione sunt. libera meliore iure sunt quam serua; capite hoc omnia quae seruiebant non seruient. soluta meliore in causa sunt quam obligata; eodem capite subsignata omnia, si modo sullana sunt, liberantur. immunia commodiore condicione sunt quam illa quae pensitant; ego tusculanis pro aqua crabra uectigal pendam, quia mancipio fundum accepi; si a sulla mihi datus esset, rulli lege non penderem. uideo uos, quirites, sicuti res ipsa cogit, commoueri uel legis uel orationis impudentia, legis quae ius melius sullanis praediis constituat quam paternis, orationis quae eius modi &lt;in&gt; causa insimulare quemquam audeat rationes sullae nimium uehementer defendere. at si illa solum sanciret quae a sulla essent data, tacerem, modo ipse se sullanum esse confiteretur. sed non modo illis cauet uerum etiam aliud quoddam genus donationis inducit; et is qui a me sullanas possessiones defendi criminatur non eas solum sancit uerum ipse nouas adsignationes instituit et repentinus sulla nobis exoritur. nam attendite quantas concessiones agrorum hic noster obiurgator uno uerbo facere conetur: ' quae data, donata, concessa, uendita .' patior, audio. quid deinde? ' possessa. ' hoc tribunus plebis promulgare  ausus est ut, quod quisque post marium et carbonem consules possideret, id eo iure teneret &lt;quo&gt; quod optimo priuatum &lt;est&gt;? etiamne si ui deiecit, etiamne si clam, si precario uenit in possessionem? ergo hac lege ius ciuile, causae possessionum, praetorum interdicta tollentur. non mediocris res neque paruum sub hoc uerbo furtum, quirites, latet. sunt enim multi agri lege cornelia publicati nec cuiquam adsignati neque uenditi qui a paucis hominibus impudentissime possidentur. his cauet, hos defendit, hos priuatos facit; hos, inquam, agros quos sulla nemini dedit rullus non uobis adsignare uolt, sed eis condonare qui possident. causam quaero cur ea quae maiores uobis in italia, sicilia, africa, duabus hispaniis, macedonia, asia reliquerunt uenire patiamini, cum ea quae uestra sunt condonari possessoribus eadem lege uideatis. iam totam legem intellegetis, cum ad paucorum dominationem scripta sit, tum ad sullanae adsignationis rationes esse accommodatissimam. nam socer huius uir multum bonus est; neque ego nunc de illius bonitate, sed de generi impudentia disputo. ille enim quod habet retinere uolt neque se sullanum esse dissimulat; hic, ut ipse habeat quod non habet, quae dubia sunt per uos sancire uolt et, cum plus appetat quam ipse sulla, quibus rebus resisto, sullanas res defendere &lt;me&gt; criminatur. 'habet agros non nullos,' inquit, 'socer meus desertos atque longinquos; uendet eos mea lege quanti uolet. habet incertos ac nullo iure possessos;  confirmabuntur optimo iure. habet publicos; reddam priuatos. denique eos fundos quos in agro casinati optimos fructuosissimosque continuauit, cum usque eo uicinos proscriberet quoad angulos conformando ex multis praediis unam fundi regionem normamque perfecerit, quos nunc cum aliquo metu tenet, sine ulla cura possidebit.' </paragraph>
  </page>
  <page id="26">
    <paragraph>et quoniam qua de causa et quorum causa ille hoc promulgarit ostendi, doceat ipse nunc ego quem possessorem defendam, cum agrariae legi resisto. siluam scantiam uendis; populus romanus possidet; defendo. campanum agrum diuidis; uos estis in possessione; non cedo. deinde italiae, siciliae ceterarumque prouinciarum possessiones uenalis ac proscriptas hac lege uideo; uestra sunt praedia, uestrae possessiones; resistam atque repugnabo neque patiar a quoquam populum romanum de suis possessionibus me consule demoueri, praesertim, quirites, cum uobis nihil quaeratur. hoc enim uos &lt;in&gt; errore uersari diutius non oportet. num quis uestrum ad uim, ad facinus, ad caedem accommodatus est? nemo. atqui ei generi hominum, mihi credite, campanus ager et praeclara illa capua seruatur; exercitus contra uos, contra libertatem uestram, contra cn. pompeium constituitur; contra hanc urbem capua, contra uos manus hominum audacissimorum, contra cn. pompeium  x  duces comparantur. ueniant et coram, quoniam me in uestram contionem uobis flagitantibus euocauerunt, disserant. </paragraph>
  </page>
</document>
