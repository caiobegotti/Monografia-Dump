<?xml version="1.0" encoding="utf-8"?>
<document>
  <meta name="author" value="marcus tullius cicero"/>
  <meta name="title" value="epistulae ad brutum"/>
  <meta name="source" value="http://latin.packhum.org/dx/text/474/59/0"/>
  <page id="0">
    <paragraph>m. tulli ciceronis ad m. brutum et m. bruti ad m. tullium ciceronem epistulae c .  kal .  apr .   43  romae cicero bruto salutem cum haec scribebam, res existimabatur in extremum adducta discrimen. tristes enim de bruto nostro litterae nuntiique adferebantur. me quidem non maxime conturbabant. his enim exercitibus ducibusque quos habemus nullo modo poteram diffidere, neque adsentiebar maiori parti hominum; fidem enim consulum non condemnabam, quae suspecta uehementer erat, desiderabam non nullis in rebus prudentiam et celeritatem. qua si essent usi, iam pridem rem &lt;publicam&gt; reciperassemus. non enim ignoras quanta momenta sint in re publica temporum et quid intersit idem illud utrum ante an post decernatur, suscipiatur, agatur. omnia quae seuere decreta sunt hoc tumultu, si aut quo die dixi sententiam perfecta essent et non in diem ex die dilata aut quo ex tempore suscepta sunt ut agerentur non tardata et procrastinata, bellum iam nullum haberemus.  omnia, brute, praestiti rei publicae quae praestare debuit is qui esset &lt;in&gt; eo quo ego sum gradu senatus populique iudicio collocatus, nec illa modo quae nimirum sola ab homine &lt;tenui&gt; sunt postulanda, fidem, uigilantiam, patriae caritatem; ea sunt enim quae nemo est qui non praestare debeat. ego autem ei qui sententiam dicat in principibus de  re publica puto etiam prudentiam esse praestandam, nec me, cum mihi tantum sumpserim ut gubernacula rei publicae prehenderem, minus putarim reprehendendum si inutiliter aliquid senatui suaserim quam si infideliter.  acta quae sint quaeque agantur scio perscribi ad te diligenter. ex me autem illud est quod te uelim habere cognitum, meum quidem animum in acie esse neque respectum ullum quaerere nisi me utilitas ciuitatis forte conuerterit. maioris autem partis animi te cassiumque respiciunt. quam ob rem ita te para, brute, ut intellegas aut, si hoc tempore bene res gesta sit, tibi meliorem rem publicam esse faciendam aut, si quid offensum sit, per te esse eandem reciperandam.</paragraph>
  </page>
  <page id="1">
    <paragraph>iii id .  apr .   43 cicero bruto salutem planci animum in rem publicam egregium, legiones, auxilia, copias ex litteris eius quarum exemplum tibi missum arbitror perspicere potuisti. lepidi, tui necessari, qui secundum fratrem adfinis habet quos oderit proximos, leuitatem et inconstantiam animumque semper inimicum rei publicae iam credo tibi ex tuorum litteris esse perspectum.  nos exspectatio sollicitat * * * , quae est omnis iam in extremum adducta discrimen. est enim spes omnis in bruto expediendo, de quo uehementer timebamus.  ego hic cum homine furioso satis habeo negoti, seruilio; quem tuli diutius quam dignitas mea patiebatur, sed tuli rei publicae causa, ne darem perditis ciuibus hominem parum sanum illum quidem sed tamen nobilem quo concurrerent; quod faciunt nihilo minus. sed eum alienandum a re publica non putabam. finem feci eius ferendi; coeperat enim esse tanta insolentia ut neminem liberum duceret. in planci uero causa exarsit incredibili dolore mecumque per biduum ita contendit et a me ita fractus est ut eum in perpetuum modestiorem sperem fore. atque in hac contentione ipsa, cum maxime res ageretur, a. d.  u  id. apr. litterae mihi in senatu redditae sunt a lentulo nostro de cassio, de legionibus, de syria. quas statim cum recitauissem, cecidit seruilius, complures praeterea; sunt enim insignes aliquot qui improbissime sentiunt. sed acerbissime tulit seruilius adsensum esse mihi de planco. magnum illud monstrum in re publica est, sed diu, mihi crede, non erit.  &lt; iii &gt; id. apr. </paragraph>
  </page>
  <page id="2">
    <paragraph>kal .  apr .   43  dyrrachii brutus ciceroni salutem litteras tuas ualde exspecto, quas scripsisti post nuntios nostrarum rerum et de morte treboni. non enim dubito quin mihi consilium tuum explices. indigno scelere et ciuem optimum amisimus et prouinciae possessione pulsi sumus, quam &lt;neque&gt; reciperare facile est neque minus turpe aut flagitiosum erit &lt;si&gt; potest reciperari.  antonius adhuc est nobiscum, sed me dius fidius et moueor hominis precibus et timeo ne illum aliquorum furor excipiat. plane aestuo. quod si scirem quid tibi placeret, sine sollicitudine essem; id enim optimum esse persuasum esset mihi. qua re quam primum fac me certiorem quid tibi placeat.   cassius noster syriam, legiones syriacas habet, ultro quidem a murco et a marcio et ab exercitu ipso accersitus. ego scripsi ad tertiam sororem et matrem ne prius ederent hoc quod optime ac felicissime gessit cassius quam tuum consilium cognouissent tibique uisum esset.  legi orationes duas tuas, quarum altera kal. ian. usus es, altera de litteris meis, quae habita est abs te contra calenum. non scilicet hoc exspectas, dum eas laudem. nescio animi an ingeni tui maior in his libellis laus contineatur. iam concedo ut uel philippici uocentur, quod tu quadam epistula iocans scripsisti.  duabus rebus egemus, cicero, pecunia et supplemento. quarum altera potest abs te expediri, ut aliqua pars militum istinc mittatur nobis uel secreto consilio aduersus pansam uel actione in senatu; altera quo magis est necessaria, neque meo exercitui magis quam reliquorum, hoc magis doleo asiam nos amisisse; quam sic uexari a dolabella audio ut iam non uideatur crudelissimum eius facinus interfectio treboni. uetus antistius me tamen pecunia subleuauit.  cicero, filius tuus, sic mihi se probat industria, patientia, labore, animi magnitudine, omni denique officio ut prorsus numquam dimittere uideatur cogitationem cuius sit filius. qua re, quoniam efficere non possum ut pluris facias eum qui tibi est carissimus, illud tribue iudicio meo ut tibi persuadeas non fore illi abutendum gloria tua ut adipiscatur honores paternos.  kal. apr. dyrrachio. </paragraph>
  </page>
  <page id="3">
    <paragraph>prid .  id .  apr .   43  romae cicero bruto salutem datis mane a. d.  iii  id. apr. scaptio litteris eodem die tuas accepi kal. apr. dyrrachio datas uesperi. itaque mane prid. id. apr., cum a scaptio certior factus essem non esse eos profectos quibus pridie dederam et statim ire, hoc paululum exaraui ipsa in turba matutinae salutationis.  de cassio laetor et rei publicae gratulor, mihi etiam qui repugnante et irascente pansa sententiam dixerim ut dolabellam bello cassius persequeretur. et quidem audacter dicebam sine nostro senatus consulto iam illud eum bellum gerere. de te etiam dixi tum quae dicenda putaui. haec ad te oratio perferetur, quoniam te uideo delectari philippicis nostris.  quod me de antonio consulis, quoad bruti exitum cognorimus custodiendum puto. ex his litteris quas mihi misisti, dolabella asiam uexare uidetur et in ea se gerere taeterrime. compluribus autem scripsisti dolabellam a rhodiis esse exclusum; qui si ad rhodum accessit, uidetur mihi asiam reliquisse. id si ita est, istic tibi censeo commorandum; sin eam semel cepit, a t&lt;e&gt; in asiam censeo persequendum. nihil mihi uideris hoc tempore melius acturus.  quod egere te duabus necessariis rebus scribis, supplemento et pecunia, difficile consilium est. non enim mihi occurrunt facultates quibus uti te posse uideam praeter illas quas senatus decreuit, ut pecunias a ciuitatibus mutuas sumeres. de supplemento autem non uideo quid fieri possit. tantum enim abest ut pansa de exercitu suo aut dilectu tibi aliquid tribuat ut etiam moleste ferat tam multos ad te ire  uoluntarios, quo modo equidem credo, quod his rebus quae in italia decernuntur nullas copias nimis magnas esse arbitretur, quo modo autem multi suspicantur, &lt;quod&gt; ne te quidem nimis firmum esse uelit; quod ego non suspicor.  quod scribis te ad tertiam sororem &lt;et matrem&gt; scripsisse ut ne prius ederent ea quae gesta a cassio essent quam mihi uisum esset, uideo te ueritum esse id quod uerendum fuit, ne animi partium caesaris, quo modo etiam nunc [partes] appellantur, uehementer commouerentur. sed ante quam tuas litteras accepimus, audita res erat et peruulgata. tui etiam tabellarii ad multos familiaris tuos litteras attulerant. qua re neque supprimenda res erat, praesertim cum id fieri non posset, neque, si posset, non diuulgandam potius quam occultandam putaremus.  de cicerone meo et, si tantum est in eo quantum scribis, tantum scilicet quantum debeo gaudeo et, si quod amas eum eo maiora facis, id ipsum incredibiliter gaudeo, a te eum diligi.</paragraph>
  </page>
  <page id="4">
    <paragraph>xuiii (?)  kal .  mai .   43 cicero bruto salutem quae litterae tuo nomine recitatae sint id. apr. in senatu eodemque tempore antoni credo ad te scripsisse tuos. quorum ego nemini concedo, sed nihil necesse erat eadem omnis; illud necesse, me ad te scribere quid sentirem tota de constitutione huius belli et quo iudicio essem quaque sententia.   uoluntas mea, brute, de summa re publica semper eadem fuit quae tua, ratio quibusdam in rebus (non enim omnibus) paulo fortasse uehementior. scis mihi semper placuisse non rege solum sed regno liberari rem publicam; tu lenius, immortali omnino cum tua laude. sed quid melius fuerit magno dolore sensimus, magno periculo sentimus. recenti illo tempore tu omnia ad pacem, quae oratione confici non poterat, ego omnia ad libertatem, qua sine pax nulla est. pacem ipsam bello atque armis effici posse arbitrabar. studia non deerant arma poscentium, quorum repressimus impetum ardoremque restinximus. itaque res in eum locum uenerat ut, nisi caesari octauiano deus quidam illam mentem dedisset, in potestatem perditissimi hominis et turpissimi m. antoni ueniendum fu&lt;er&gt;it; quocum uides hoc tempore ipso quod sit quantumque certamen. id profecto nullum esset, nisi tum conseruatus esset antonius.  sed haec omitto; res enim a te gesta memorabilis et paene caelestis repellit omnis reprehensiones, quippe quae ne laude quidem satis idonea adfici possit. exstitisti nuper uultu seuero; exercitum, copias, legiones idoneas per te breui tempore comparasti. di immortales! qui ille nuntius, quae illae litterae, quae laetitia senatus, quae alacritas ciuitatis erat! nihil umquam uidi tam omnium consensione laudatum. erat exspectatio reliquiarum antoni, quem equitatu legionibusque magna ex parte spoliaras; ea quoque habuit exitum optabilem. nam tuae litterae quae recitatae in senatu sunt et imperatoris et militum uirtutem et industriam tuorum, in quibus ciceronis mei, declarant. quod si tuis placuisset de his litteris referri et nisi in tempus turbulentissimum post discessum pansae consulis incidissent, honos quoque iustus et debitus dis immortalibus decretus esset.  ecce tibi id. apr. aduolat mane celer pil&lt;i&gt;us, qui uir, di  boni, quam grauis, quam constans, quam bonarum in re publica partium! hic epistulas adfert duas, unam tuo nomine, alteram antoni. dat seruilio tribuno pl., ille cornuto. recitantur in senatu. ' antonius pro consule ': magna admiratio, ut si esset recitatum ' dolabella imperator '; a quo quidem uenerant tabellarii, sed nemo pili similis qui proferre litteras auderet aut magistratibus reddere. tuae recitantur, breues illae quidem sed in antonium admodum lenes. uehementer admiratus senatus. mihi autem non erat explicatum quid agerem. falsas dicerem? quid si tu eas approbasses? confirmarem? non erat dignitatis tuae. itaque ille dies silentio. postridie autem, cum sermo increb&lt;r&gt;uisset pil&lt;i&gt;usque oculos uehementius hominum offendisset, natum omnino est principium a me. de pro consule antonio multa. sestius causae non defuit post me, cum quanto suum filium, quanto meum in periculo futurum diceret, si contra pro consule arma tulissent. nosti hominem; causae non defuit. dixerunt etiam alii. labeo uero noster nec signum tuum in epistula nec diem appositum nec te scripsisse ad tuos, ut soleres. hoc cogere uolebat, falsas litteras esse, et, si quaeris, probabat.  nunc tuum est consilium, brute, de toto genere belli. uideo te lenitate delectari et eum putare fructum esse maximum; praeclare quidem, sed aliis rebus, aliis temporibus locus esse solet debetque clementiae. nunc quid agitur, brute? templis deorum immortalium imminet hominum egentium et perditorum spes, nec quicquam aliud decernitur hoc bello nisi utrum simus necne. cui parcimus aut quid agimus? his ergo consulimus quibus uictoribus uestigium nostrum nullum relinquetur? nam quid interest inter  dolabellam et quemuis antoniorum trium? quorum si cui parcimus, duri fuimus in dolabella. haec ut ita sentiret senatus populusque romanus, etsi res ipsa cogebat, tamen maxima ex parte nostro consilio atque auctoritate perfectum est. tu si hanc rationem non probas, tuam sententiam defendam, non relinquam meam. neque dissolutum a te quicquam homines exspectant nec crudele. huius rei moderatio facilis est, ut in duces uehemens sis, in milites liberalis.  ciceronem meum, mi brute, uelim quam plurimum tecum habeas. uirtutis disciplinam meliorem reperiet nullam quam contemplationem atque imitationem tui.   x &lt; u &gt; iii  kal. mai.</paragraph>
  </page>
  <page id="5">
    <paragraph>c .  id .  mai .   43 cicero bruto salutem l. clodius, tribunus pl. designatus, ualde me diligit uel, ut ἐμφατικώτερον dicam, ualde me amat. quod cum mihi ita persuasum sit, non dubito (bene enim me nosti) quin illum quoque iudices a me amari. nihil enim mihi minus hominis uidetur quam non respondere in amore iis a quibus prouocere. is mihi uisus est suspicari, nec sine magno quidem dolore,  aliquid a suis uel per suos potius iniquos ad te esse delatum quo tuus animus a se esset alienior.  non soleo, mi brute, quod tibi notum esse arbitror, temere adfirmare de altero (est enim periculosum propter occultas hominum uoluntates multiplicisque naturas): clodi animum perspectum habeo, cognitum, iudicatum. multa eius indicia, sed ad scribendum non necessaria; uolo enim testimonium hoc tibi uideri potius quam epistulam. auctus antoni beneficio est (eius ipsius benefici magna pars a te est); itaque eum saluis nobis uellet saluum. in eum autem locum rem adductam intellegit (est enim, ut scis, minime stultus) ut utrique salui esse non possint; itaque nos mauult. de te uero amicissime et loquitur et sentit. qua re si quis secus ad te de eo scripsit aut si coram locutus est, peto a te etiam atque etiam mihi ut potius credas, qui et facilius iudicare possum quam ille nescio quis et te plus diligo. clodium tibi amicissimum existima ciuemque talem qualis et prudentissimus et fortuna optima esse debet.</paragraph>
  </page>
  <page id="6">
    <paragraph>med .  uel ex .  mai .   43 cicero bruto salutem scripta et obsignata iam epistula litterae mihi redditae sunt a te plenae rerum nouarum, maximeque mirabile dolabellam quinque cohortis misisse in chersonesum. adeone copiis abundat ut is qui ex asia fugere dicebatur europam appetere conetur? quinque autem cohortibus quidnam se facturum  arbitratus est, cum tu †eo† quinque legiones, optimum equitatum, maxima auxilia haberes? quas quidem cohortis spero iam tuas esse, quoniam latro ille tam fuit demens. tuum consilium uehementer laudo quod non prius exercitum apollonia dyrrachioque mouisti quam de antoni fuga audisti, bruti eruptione, populi romani uictoria. itaque quod scribis post ea statuisse te ducere exercitum in chersonesum nec pati sceleratissimo hosti ludibrio esse imperium populi romani, facis ex tua dignitate et ex re publica.  quod scribis de seditione quae facta est in legione quarta de&lt;cima fraude&gt; c. antoni, (sed in bonam partem accipies) magis mihi probatur militum seueritas quam tua * * * .</paragraph>
  </page>
  <page id="7">
    <paragraph>xii (?)  kal .  mai .   43 &lt;cicero bruto salutem&gt; * * * te beneuolentiam exercitus equitumque expertum uehementer gaudeo. de dolabella, ut scribis, si quid habes noui, facies me certiorem; in quo delector me ante prouidisse ut tuum iudicium liberum esset cum dolabella belli gerendi. id ualde pertinuit, ut ego tum intellegebam, ad rem publicam, ut nunc iudico, ad dignitatem tuam.  quod scribis me maximo animo egisse ut insectarer antonios idque laudas, credo ita uideri tibi. sed illam distinctionem tuam nullo pacto probo; scribis enim acrius prohibenda bella ciuilia esse quam in superatos iracundiam  exercendam. uehementer a te, brute, dissentio; nec clementiae tuae concedo, sed salutaris seueritas uincit inanem speciem clementiae. quod si clementes esse uolumus, numquam deerunt bella ciuilia. sed de hoc tu uideris. de me possum idem quod plautinus pater in trinummo: 'mihi quidem aetas acta ferme est: tua istuc refert maxime.' opprimemini, mihi crede, brute, nisi prouidetis. neque enim populum semper eundem habebitis neque senatum neque senatus ducem. haec ex oraculo apollinis pythi edita tibi puta. nihil potest esse uerius.   xii  kal. mai.</paragraph>
  </page>
  <page id="8">
    <paragraph>c .  xi kal .  mai .   43 cicero bruto salutem nostrae res meliore loco uidebantur. scripta enim ad te certo scio quae gesta sint. qualis tibi saepe scripsi consules, tales exstiterunt. caesaris uero pueri mirifica indoles uirtutis. utinam tam facile eum florentem et honoribus et gratia regere ac tenere possimus quam facile adhuc tenuimus! est omnino illud difficilius, sed tamen non diffidimus. persuasum est enim adulescenti, et maxime per me, eius opera nos esse saluos; et certe, nisi is antonium ab urbe auertisset, perissent omnia.  triduo uero aut quadriduo ante hanc rem pulcherrimam timore quodam perculsa ciuitas tota ad te se cum coniugibus et liberis effundebat. eadem recreata a. d.  xii  kal. mai. te  huc uenire quam se ad te ire malebat. quo quidem die magnorum meorum laborum multarumque uigiliarum fructum cepi maximum, si modo est aliquis fructus ex solida ueraque gloria. nam tantae multitudinis quantam capit urbs nostra concursus est ad me factus. a qua usque in capitolium deductus, maximo clamore atque plausu in rostris collocatus sum. nihil est in me inane, neque enim debet; sed tamen omnium ordinum consensus, gratiarum actio gratulatioque me commouet propterea quod popularem esse in populi salute praeclarum est. sed haec te malo ab aliis.  me uelim de tuis rebus consiliisque facias diligentissime certiorem illudque consideres, ne tua liberalitas dissolutior uideatur. sic sentit senatus, sic populus romanus, nullos umquam hostis digniores omni supplicio fuisse quam eos ciuis qui hoc bello contra patriam arma ceperunt. quos quidem ego omnibus sententiis ulciscor et persequor omnibus bonis approbantibus. tu quid de hac re sentias, tui iudici est. ego sic sentio, trium fratrum unam et eandem esse causam.</paragraph>
  </page>
  <page id="9">
    <paragraph>u (?)  kal .  mai .   43 &lt;cicero bruto salutem&gt; consules duos, bonos quidem sed dumtaxat bonos consules, amisimus. hirtius quidem in ipsa uictoria occidit, cum paucis diebus ante magno proelio uicisset. nam pansa fugerat uulneribus acceptis quae ferre non potuit. reliquias hostium  brutus persequitur et caesar. hostes autem omnes iudicati qui m. antoni sectam secuti sunt. itaque id senatus consultum plerique interpretantur etiam ad tuos siue captiuos siue dediticios pertinere. equidem nihil disserui durius cum nominatim de c. antonio decernerem, quod ita statueram, a te cognoscere causam eius senatum oportere.   u  kal. mai.</paragraph>
  </page>
  <page id="10">
    <paragraph>c .  non .  mai .   43  dyrrachii brutus ciceroni salutem quanta sim laetitia adfectus cognitis rebus bruti nostri et consulum facilius est tibi existimare quam mihi scribere. cum alia laudo et gaudeo accidisse tum quod bruti eruptio non solum ipsi salutaris fuit sed etiam maximo ad uictoriam adiumento.  quod scribis mihi trium antoniorum unam atque eandem causam esse, quid ego sentiam mei iudici esse, statuo nihil nisi hoc, senatus aut populi romani iudicium esse de iis ciuibus qui pugnantes non interierint. 'at hoc ipsum' inquies 'inique facis qui hostilis animi in rem publicam homines ciuis appelles'. immo iustissime. quod enim nondum senatus censuit nec populus romanus iussit, id adroganter non praeiudico neque reuoco ad arbitrium meum. illud quidem non muto quod ei quem me occidere res non coegit neque crudeliter quicquam eripui neque dissolute quicquam remisi habuique in mea potestate quoad bellum fuit.  multo equidem honestius iudico magisque quod conducere possit rei publicae miserorum fortunam non insectari quam infinite tribuere potentibus quae cupiditatem et adrogantiam incendere possint. qua in re, cicero, uir optime ac fortissime mihique merito et meo nomine et rei publicae carissime, nimis credere uideris spei tuae, statimque, ut quisque aliquid recte fecerit, omnia dare ac permittere, quasi non liceat traduci ad mala consilia corruptum largitionibus animum. quae tua est humanitas, aequo animo te moneri patieris, praesertim de communi salute. facies tamen quod tibi uisum fuerit. etiam ego, cum me docueris * * * . </paragraph>
  </page>
  <page id="11">
    <paragraph>id .  mai .   43  in castris &lt;brutus ciceroni salutem&gt; * * * nunc, cicero, nunc agendum est ne frustra oppressum esse antonium gauisi simus neu semper primi cuiusque mali excidendi &lt;cura&gt; causa sit ut aliud renascatur illo peius. nihil iam neque opinantibus aut patientibus nobis aduersi euenire potest in quo non cum omnium culpa tum praecipue tua futura sit, cuius tantam auctoritatem senatus ac populus romanus non solum esse patitur sed etiam cupit quanta maxima in libera ciuitate unius esse potest. quam tu non solum bene sentiendo sed etiam prudenter tueri debes; prudentia porro, quae tibi superest, nulla abs te desideratur nisi modus in tribuendis honoribus. alia omnia sic adsunt ut cum quolibet antiquorum comparari possint tuae uirtutes. unum hoc &lt;a&gt; grato animo liberalique profectum, cautiorem ac moderatiorem liberalitatem desiderant. nihil enim senatus cuiquam dare debet quod male cogitantibus exemplo aut praesidio sit. itaque timeo de consulatu, ne caesar tuus altius se escendisse putet decretis tuis quam inde, si consul factus sit, escensurum. quod si antonius ab alio relictum regni instrumentum occasionem regnandi habuit, quonam animo fore putas si quis auctore non tyranno interfecto sed ipso senatu putet se imperia quaelibet concupiscere posse? qua re tum et felicitatem et prouidentiam laudabo tuam cum exploratum habere coepero caesarem honoribus quos acceperit extraordinariis fore contentum. 'alienae igitur'  inquies 'culpae me reum subicies?' prorsus alienae, si prouideri potuit ne exsisteret. quod utinam inspectare posses timorem de illo meum!  his litteris scriptis consulem te factum audiuimus. tum uero incipiam proponere mihi rem publicam iustam et iam suis nitentem uiribus si istuc uidero.  filius ualet et in macedoniam cum equitatu praemissus est.  id. mai. ex castris.</paragraph>
  </page>
  <page id="12">
    <paragraph>iii non .  mai .   43  romae cicero bruto salutem a. d.  u  kal. mai., cum de iis qui hostes iudicati sunt bello persequendis sententiae dicerentur, dixit seruilius et cetera de uentidio et ut cassius persequeretur dolabellam. cui cum essem adsensus, decreui hoc amplius, ut tu, si arbitrarere utile exque re publica esse, persequerere bello dolabellam; si minus id commodo rei publicae facere posses siue non existimares ex re publica esse, ut in isdem locis exercitum contineres. nihil honorificentius potuit facere senatus quam ut tuum esset iudicium quid maxime conducere rei publicae tibi uideretur. equidem sic sentio, si manum habet, si castra, si ubi consistat uspiam dolabella, ad fidem et ad dignitatem tuam pertinere eum persequi. de cassi nostri copiis nihil sciebamus. neque enim ab ipso ullae litterae neque nuntiabatur quicquam quod pro certo haberemus. quanto opere autem intersit opprimi dolabellam profecto intellegis, cum ut sceleris poenas persoluat tum ne sit quo se latronum duces ex mutinensi fuga conferant. atque hoc mihi iam ante  placuisse potes ex superioribus meis litteris recordari. quamquam tum et fugae portus erat in tuis castris et subsidium salutis in tuo exercitu. quo magis nunc liberati, ut spero, periculis in dolabella opprimendo occupati esse debemus. sed haec cogitabis diligentius, statues sapienter, facies nos quid constitueris et quid agas, si tibi uidebitur, certiores.  ciceronem nostrum in uestrum collegium cooptari uolo. existimo omnino absentium rationem sacerdotum comitiis posse haberi; nam et factum est antea. gaius enim marius, cum in cappadocia esset, lege domitia factus est augur nec quo minus id postea liceret ulla lex sanxit. est etiam in lege iulia, quae lex est de sacerdotiis proxima, his uerbis: 'qui petet cuiusue ratio habebitur'. aperte indicat posse rationem haberi etiam non petentis. hac de re scripsi ad eum ut tuo iudicio uteretur sicut in rebus omnibus. tibi autem statuendum est de domitio, de catone nostro. sed quamuis liceat absentis rationem haberi, tamen omnia sunt praesentibus faciliora. quod si statueris in asiam tibi eundum, nulla erit ad comitia nostros accersendi facultas. omnino pansa uiuo celeriora omnia putabamus. statim enim collegam sibi subrogauisset; deinde ante praetoria sacerdotum comitia fuissent. nunc per auspicia longam moram uideo. dum enim unus erit patricius magistratus, auspicia ad patres redire non possunt. magna sane perturbatio. tu tota de re quid sentias uelim me facias certiorem.   iii  non. mai. </paragraph>
  </page>
  <page id="13">
    <paragraph>xiu kal .  iun .   43  in castris ad imam candauiam brutus ciceroni salutem noli exspectare dum tibi gratias agam. iam pridem hoc ex nostra necessitudine, quae ad summam beneuolentiam peruenit, sublatum esse debet.  filius tuus a me abest. in macedonia congrediemur. iussus est enim ambracia ducere equites per thessaliam. scripsi ad eum ut mihi heracleam occurreret. cum eum uidero, quoniam nobis permittis, communiter constituemus de reditu eius ad petitionem aut commendatione honoris.  tibi glycona, medicum pansae, qui sororem achilleos nostri in matrimonio habet, diligentissime commendo. audimus eum uenisse in suspicionem torquato de morte pansae custodirique ut parricidam. nihil minus credendum est. quis enim maiorem calamitatem morte pansae accepit? praeterea est modestus homo et frugi, quem ne utilitas  quidem uideatur impulsura fuisse ad facinus. rogo te, et quidem ualde rogo (nam achilleus noster non minus quam aequum est laborat), eripias eum ex custodia conseruesque. hoc ego ad meum officium priuatarum rerum aeque atque ullam aliam rem pertinere arbitror.  cum has ad te scriberem litteras, a satrio, legato c. treboni, reddita est epistula mihi a tillio et deiotaro dolabellam caesum fugatumque esse. graecam epistulam tibi misi cicerei cuiusdam ad satrium missam.  flauius noster de controuersia quam habet cum dyrrachinis hereditariam sumpsit te iudicem; rogo te, cicero, et flauius rogat rem conficias. quin ei qui flauium fecit heredem pecuniam debuerit ciuitas non est dubium; neque dyrrachini infitiantur, sed sibi donatum aes alienum a caesare dicunt. noli pati a necessariis tuis necessario meo iniuriam fieri.   xiiii  kal. iun. ex castris ad imam candauiam.</paragraph>
  </page>
  <page id="14">
    <paragraph>mai .  aut iun .   43  in castris brutus ciceroni salutem l. bibulus quam carus mihi esse debeat nemo melius iudicare potest quam tu, cuius tantae pro re publica conten tiones sollicitudinesque fuerunt. itaque uel ipsius uirtus uel nostra necessitudo debet conciliare te illi. quo minus multa mihi scribenda esse arbitror. uoluntas enim te mouere debet nostra, si modo iusta est aut pro officio necessario suscipitur. in pansae locum petere constituit. eam nominationem a te petimus. neque coniunctiori dare beneficium quam nos tibi sumus neque digniorem nominare potes quam bibulus.  de domitio et apuleio quid attinet me scribere, cum ipsi per se tibi commendatissimi sint? apuleium uero tu tua auctoritate sustinere debes. sed apuleius in sua epistula celebrabitur. bibulum noli dimittere e sinu tuo, tantum iam uirum ex quanto, crede mihi, potest euadere qui nostris fautorum respondeat laudibus.</paragraph>
  </page>
  <page id="15">
    <paragraph>mai .  aut iun .(?)   43  romae cicero bruto salutem multos tibi commendaui et commendem necesse est. optimus enim quisque uir et ciuis maxime sequitur tuum iudicium tibique omnes fortes uiri nauare operam et studium uolunt, nec quisquam est quin ita existimet, meam apud te et auctoritatem et gratiam ualere plurimum. sed c. nasennium, municipem suessanum, tibi ita commendo ut neminem diligentius. cretensi bello metello imperatore octauum principem duxit, postea in re familiari occupatus fuit; hoc tempore cum rei publicae partibus tum tua excellenti  dignitate commotus uoluit per te aliquid auctoritatis adsumere. fortem uirum, brute, tibi commendo, frugi hominem et, si quid ad rem pertinet, etiam locupletem. pergratum mihi erit si eum ita tractaris ut merito tuo mihi gratias agere possit.</paragraph>
  </page>
  <page id="16">
    <paragraph>ex .  iun .(?)   43 cicero bruto salutem fungerer eo officio quo tu functus es in meo luctu teque per litteras consolarer, nisi scirem iis remediis quibus meum dolorem tum leuasses te in tuo non egere; ac uelim facilius quam mihi nunc tibi tute medeare. est autem alienum tanto  uiro quantus es tu, quod alteri praeceperit, id ipsum facere non posse. me quidem cum rationes quas collegeras tum auctoritas tua a nimio maerore deterruit. cum enim mollius tibi ferre uiderer quam deceret uirum, praesertim eum qui alios consolari soleret, accusasti me per litteras grauioribus uerbis quam tua consuetudo ferebat. itaque iudicium tuum magni aestimans idque ueritus me ipse collegi et ea quae didiceram, legeram, acceperam grauiora duxi tua auctoritate addita.  ac mihi tum, brute, officio solum erat et naturae, tibi nunc populo et scaenae, ut dicitur, seruiendum est. nam cum in te non solum exercitus tui sed omnium ciuium ac paene gentium coniecti oculi sint, minime decet propter quem fortiores ceteri sumus eum ipsum animo debilitatum uideri. quam ob rem accepisti tu quidem dolorem (id enim amisisti cui simile in terris nihil fuit), et est dolendum in tam graui uulnere, ne id ipsum, carere omni sensu doloris, sit miserius quam dolere; sed ut modice, ceteris utile est, tibi necesse est.  scriberem plura nisi ad te haec ipsa nimis multa essent. nos te tuumque exercitum exspectamus, sine quo, ut reliqua ex sententia succedant, uix satis liberi uidemur fore. de tota re publica plura scribam et fortasse iam certiora iis litteris quas ueteri nostro cogitabam dare.</paragraph>
  </page>
  <page id="17">
    <paragraph>ante iu id .  iun .   43 cicero bruto salutem nullas adhuc a te litteras habebamus, ne famam quidem quae declararet te cognita senatus auctoritate in italiam adducere exercitum; quod ut faceres idque maturares magno opere desiderabat res publica. ingrauescit enim in dies intestinum malum nec externis hostibus magis quam domesticis laboramus, qui erant omnino ab initio belli sed facilius frangebantur. erectior senatus erat non sententiis solum nostris sed etiam cohortationibus excitatus. erat in senatu satis uehemens et acer pansa cum in ceteros huius generis tum maxime in socerum; cui consuli non animus ab initio, non fides ad extremum defuit. bellum ad mutinam gerebatur nihil ut in caesare reprehenderes, non nulla in hirtio. huius belli fortuna 'ut in secundis fluxa, ut in aduersis bona'. erat uictrix res publica caesis antoni copiis, ipso expulso. &lt;a&gt; bruto deinde ita multa peccata ut quodam  modo uictoria excideret e manibus; perterritos, inermis, saucios non sunt nostri duces persecuti, datumque lepido tempus est in quo leuitatem eius saepe perspectam maioribus in malis experiremur.  sunt exercitus boni sed rudes bruti et planci, sunt fidelissima et maxima auxilia gallorum. sed caesarem meis consiliis adhuc gubernatum, praeclara ipsum indole admirabilique constantia, improbissimis litteris quidam fallacibusque interpretibus ac nuntiis impulerunt in spem certissimam consulatus. quod simul atque sensi, neque ego illum absentem litteris monere destiti nec accusare praesentis eius necessarios qui eius cupiditati suffragari uidebantur nec in senatu sceleratissimorum consiliorum fontis aperire dubitaui. nec uero ulla in re memini aut senatum meliorem aut magistratus. numquam enim in honore extraordinario potentis hominis uel potentissimi potius, quando quidem potentia iam in ui posita est et armis, accidit ut nemo tribunus pl., nemo alio &lt;in&gt; magistratu, nemo priuatus auctor exsisteret. sed in hac constantia atque uirtute erat tamen sollicita ciuitas. illudimur enim, brute, tum militum deliciis, tum imperatorum insolentia. tantum quisque se in re publica posse postulat quantum habet uirium. non ratio, non modus, non lex, non mos, non officium ualet, non iudicium, non existimatio ciuium, non posteritatis uerecundia.  haec ego multo ante prospiciens fugiebam ex italia tum cum me uestrorum edictorum fama reuocauit. incitauisti uero tu me, brute, ueliae. quamquam enim dolebam in eam me urbem ire quam tu fugeres qui eam liberauisses, quod mihi quoque quondam acciderat periculo simili, casu tristiore, perrexi tamen romamque perueni nulloque praesidio quatefeci antonium contraque eius arma nefanda  praesidia quae oblata sunt caesaris consilio et auctoritate firmaui. qui si steterit &lt;f&gt;ide mihique paruerit, satis uidemur habituri praesidi; sin autem impiorum consilia plus ualuerint quam nostra aut imbecillitas aetatis non potuerit grauitatem rerum sustinere, spes omnis est in te.  quam ob rem aduola, obsecro, atque eam rem publicam, quam uirtute atque animi magnitudine magis quam euentis rerum liberauisti, exitu libera. omnis omnium concursus ad te futurus est. hortare idem per litteras cassium. spes libertatis nusquam nisi in uestrorum castrorum principiis est. firmos omnino et duces habemus ab occidente et exercitus. hoc adulescentis praesidium equidem adhuc firmum esse confido, sed ita multi labefactant ut ne moueatur interdum extimescam.  habes totum rei publicae statum, qui quidem tum erat cum has litteras dabam. uelim deinceps meliora sint; sin aliter fuerit (quod di omen auertant!), rei publicae uicem dolebo, quae immortalis esse debe&lt;b&gt;at; mihi quidem quantulum reliqui est!</paragraph>
  </page>
  <page id="18">
    <paragraph>iun .   43  in castris brutus ciceroni salutem ueteris antisti talis animus est in rem publicam ut non dubitem quin et in caesare et antonio se praestaturus fuerit acerrimum propugnatorem communis libertatis, si occasioni potuisset occurrere. nam qui in achaia congressus cum dolabella milites atque equites habente quoduis adire periculum ex insidiis paratissimi ad omnia latronis maluerit quam uideri aut coactus esse pecuniam dare aut libenter dedisse homini nequissimo atque improbissimo, is nobis ultro et pollicitus est et dedit hs &lt;³⁰ xx &gt;³⁰ ex sua pecunia et, quod multo carius est, se ipsum obtulit et coniunxit.  huic persuadere cupi&lt;i&gt;mus ut imperator in castris remaneret remque publicam defenderet. statuit id sibi &lt;non faciendum&gt;, quoniam exercitum dimisisset. statim uero rediturum ad nos confirmauit legatione suscepta, nisi praetorum comitia habituri essent consules. nam illi ita sentienti de re publica magno opere auctor fui ne differret tempus petitionis suae. cuius factum omnibus gratum esse  debet qui modo iudicant hunc exercitum esse rei publicae, tibi tanto gratius quanto maiore et animo gloriaque libertatem nostram defendis et dignitate, si contigerit nostris consiliis exitus quem optamus, perfuncturus es.  ego etiam, mi cicero, proprie familiariterque te rogo ut ueterem ames uelisque esse quam amplissimum. qui etsi nulla re deterreri a proposito potest, tamen excitari tuis laudibus indulgentiaque poterit quo magis amplexetur ac tueatur iudicium suum. id mihi gratissimum erit.</paragraph>
  </page>
  <page id="19">
    <paragraph>parte priore quint .   43  romae cicero bruto salutem etsi daturus eram messallae coruino continuo litteras, tamen ueterem nostrum ad te sine litteris meis uenire nolui.  maximo in discrimine res publica, brute, uersatur uictoresque rursus decertare cogimur; id accidit m. lepidi scelere et amentia. quo tempore cum multa propter eam curam quam pro re publica suscepi grauiter ferrem, tum nihil tuli grauius quam me non posse matris tuae precibus cedere, non sororis; nam tibi, quod mihi plurimi est, facile me satis facturum arbitrabar. nullo enim modo poterat causa lepidi distingui ab antonio omniumque iudicio etiam durior erat quod, cum honoribus amplissimis a senatu esset lepidus ornatus tum etiam paucis ante diebus praeclaras litteras ad  senatum misisset, repente non solum recepit reliquias hostium sed bellum acerrime terra marique gerit, cuius exitus qui futurus sit incertum est. ita cum rogamur ut misericordiam liberis eius impertiamus, nihil adfertur quo minus summa supplicia, si (quod iuppiter omen auertat!) pater puerorum uicerit, subeunda nobis sint.  nec uero me fugit quam sit acerbum parentum scelera filiorum poenis lui. sed hoc praeclare legibus comparatum est, ut caritas liberorum amiciores parentis rei publicae redderet. itaque lepidus crudelis in liberos, non is qui lepidum hostem iudicat. atque ille si armis positis de ui damnatus esset, quo in iudicio certe defensionem non haberet, eandem calamitatem subirent liberi bonis publicatis. quamquam, quod tua mater et soror deprecatur pro pueris, id ipsum et multa alia crudeliora nobis omnibus lepidus, antonius, reliqui hostes denuntiant.  itaque maximam spem hoc tempore habemus in te atque exercitu tuo. cum ad rem publicam summam tum ad gloriam et dignitatem tuam uehementer pertinet te, ut ante scripsi, in italiam uenire quam primum. eget enim uehementer cum uiribus tuis tum etiam consilio res publica.  ueterem pro eius erga te beneuolentia singularique officio libenter ex tuis litteris complexus sum eumque cum tui tum rei publicae studiosissimum amantissimumque cognoui. ciceronem meum propediem, ut spero, uidebo. tecum enim illum et te in italiam celeriter esse uenturum confido. </paragraph>
  </page>
  <page id="20">
    <paragraph>kal .  quint .   43  in castris brutus ciceroni salutem de m. lepido uereri me cogit reliquorum timor. qui si eripuerit se nobis, quod uelim temere atque iniuriose de illo suspicati sint homines, oro atque obsecro te, cicero, necessitudinem nostram tuamque in me beneuolentiam obtestans, sororis meae liberos obliuiscaris esse lepidi filios meque iis in patris locum successisse existimes. hoc si a te impetro, nihil profecto dubitabis pro iis suscipere. aliter alii cum suis uiuunt: nihil ego possum in sororis meae liberis facere quo possit expleri uoluntas mea aut officium. quid uero aut mihi tribuere boni possunt, si modo digni sumus quibus aliquid  tribuatur, aut ego matri ac sorori puerisque illis praestaturus sum, si nihil ualuerit apud te reliquumque senatum contra patrem lepidum brutus auunculus?  scribere multa ad te neque possum prae sollicitudine ac stomacho neque debeo. nam si in tanta re tamque necessaria uerbis mihi opus est ad te excitandum et confirmandum, nulla spes est facturum te quod uolo et quod oportet. qua re noli exspectare longas preces; intuere me ipsum, qui hoc a te, uel a cicerone, coniunctissimo homine, priuatim uel a consulari, tali uiro, remota necessitudine priuata, debeo impetrare. quid sis facturus uelim mihi quam primum rescribas.  kal. quint. ex castris.</paragraph>
  </page>
  <page id="21">
    <paragraph>prid .(?)  id .  quint .   43  romae cicero bruto salutem breues litterae tuae—breues dico? immo nullae. tribusne uersiculis his temporibus brutus ad me? nihil scripsisses potius. et requiris meas! quis umquam ad te tuorum sine meis uenit? quae autem epistula non pondus habuit? quae si ad te perlatae non sunt, ne domesticas quidem tuas perlatas arbitror. ciceroni scribis te longiorem daturum epistulam, recte id quidem; sed haec quoque debuit esse plenior. ego autem, cum ad me de ciceronis abs te discessu scripsisses, statim extrusi tabellarios litterasque ad ciceronem ut, etiam si in italiam uenisset, ad te rediret; nihil enim mihi iucundius, nihil illi honestius. quamquam aliquotiens ei scripseram sacerdotum comitia mea summa contentione in alterum annum esse reiecta, quod ego cum ciceronis causa elaboraui tum domiti, catonis, lentuli, bibul&lt;i ali&gt;orum; quod ad te etiam scripseram, sed uidelicet, cum illam pusillam epistulam tuam ad me dabas, nondum erat tibi id notum.  qua re omni studio a te, mi brute, contendo ut ciceronem meum ne dimittas tecumque deducas; quod ipsum, si rem publicam, cui susceptus es, respicis, tibi iam iamque faciendum est. renatum enim bellum est, idque non paruum, scelere lepidi. exercitus autem caesaris, qui erat optimus, non modo nihil prodest sed etiam cogit exercitum tuum flagitari; qui si italiam attigerit, erit ciuis nemo, quem quidem ciuem appellari fas sit, qui se non in tua castra conferat. etsi brutum praeclare cum planco coniunctum habemus. sed non ignoras quam sint incerti et animi  hominum infecti partibus et exitus proeliorum. quin etiam si, ut spero, uicerimus, tamen magnam gubernationem tui consili tuaeque auctoritatis res desiderabit. subueni igitur, per deos, idque quam primum, tibique persuade non te idibus martiis, quibus seruitutem a tuis ciuibus depulisti, plus profuisse patriae quam, si mature ueneris, profuturum.   ii  id. quint.</paragraph>
  </page>
  <page id="22">
    <paragraph>quint .   43 cicero bruto salutem messallam habes. quibus igitur litteris tam accurate scriptis adsequi possum subtilius ut explicem quae gerantur quaeque sint in re publica quam tibi is exponet qui et optime omnia nouit et elegantissime expedire et deferre ad te potest? caue enim existimes, brute (quamquam non necesse est ea me ad te quae tibi nota sunt scribere; sed tamen tantam omnium laudum excellentiam non queo silentio praeterire), caue putes probitate, constantia, cura, studio rei publicae quicquam illi esse simile, ut eloquentia, qua mirabiliter excellit, uix in eo locum ad laudandum habere uideatur. quamquam in hac ipsa sapientiae plus apparet; ita graui iudicio multaque arte se exercuit in &lt;se&gt;uerissimo genere dicendi. tanta autem industria est tantumque euigilat in studio ut non maxima ingenio, quod in eo summum est, gratia habenda uideatur.  sed prouehor amore. non enim id propositum est huic epistulae messallam ut laudem, praesertim ad brutum, cui  et uirtus illius non minus quam mihi nota est et haec ipsa studia quae laudo notiora. quem cum a me dimittens grauiter ferrem, hoc leuabar uno, quod ad te tamquam ad alterum me proficiscens et officio fungebatur et laudem maximam sequebatur. sed haec hactenus.  uenio nunc longo sane interuallo ad quandam epistulam qua mihi multa tribuens unum reprehendebas quod in honoribus decernendis essem nimius et tamquam prodigus. tu hoc, alius fortasse quod in animaduersione poenaque durior, nisi forte utrumque tu. quod si ita est, utriusque rei meum iudicium studeo tibi esse notissimum, neque solum ut solonis dictum usurpem, qui et sapiens unus fuit ex septem et legum scriptor solus ex septem: is rem publicam contineri duabus rebus dixit, praemio et poena. est scilicet utriusque rei modus, sicut reliquarum, et quaedam in utroque genere mediocritas. sed non tanta de re propositum est hoc loco disputare; quid ego autem secutus hoc bello sim in sententiis dicendis aperire non alienum puto.  post interitum caesaris et uestras memorabilis idus martias, brute, quid ego praetermissum a uobis quantamque impendere rei publicae tempestatem dixerim non es oblitus. magna pestis erat depulsa per uos, magna populi romani macula deleta, uobis uero parta diuina gloria, sed instrumentum regni delatum ad lepidum et antonium, quorum alter inconstantior, alter impurior, uterque pacem metuens, inimicus otio. his ardentibus perturbandae rei publicae cupiditate quod opponi posset praesidium non habebamus. erexerat enim se ciuitas in retinenda libertate consentiens; &lt;sed&gt; nos tum nimis acres &lt;uisi&gt;, uos fortasse sapientius excessistis urbe ea quam liberaratis, italiae sua uobis studia profitenti remisistis. itaque cum teneri urbem a parricidis  uiderem nec te in ea nec cassium tuto esse posse eamque armis oppressam ab antonio, mihi quoque ipsi esse excedendum putaui. taetrum enim spectaculum oppressa ab impiis ciuitas opitulandi potestate praecisa. sed animus idem qui semper infixus in patriae caritate discessum ab eius periculis ferre non potuit. itaque in medio achaico cursu cum etesiarum diebus auster me in italiam quasi dissuasor mei consili rettulisset, te uidi ueliae, doluique uehementer. cedebas enim, brute, cedebas, quoniam stoici nostri negant fugere sapientis. romam ut ueni, statim me obtuli antoni sceleri atque dementiae. quem cum in me incitauissem, consilia inire coepi brutina plane (uestri enim haec sunt propria sanguinis) rei publicae liberandae.  longa sunt quae restant, &lt;mihi&gt; praetereunda; sunt enim de me. tantum dico, caesarem hunc adulescentem, per quem adhuc sumus, si uerum fateri uolumus, fluxisse ex fonte consiliorum meorum. huic habiti a me honores nulli quidem, brute, nisi debiti, nulli nisi necessarii. ut enim primum libertatem reuocare coepimus, cum se nondum ne decimi quidem bruti diuina uirtus ita commouisset ut iam id scire possemus atque omne praesidium esset in puero qui a ceruicibus nostris auertisset antonium, quis honos ei non fuit decernendus? quamquam ego illi tum uerborum laudem tribui eamque modicam, decreui etiam imperium. quod quamquam uidebatur illi aetati honorificum, tamen erat exercitum habenti necessarium. quid enim est sine imperio exercitus? statuam philippus decreuit, celeritatem petitionis primo seruius, post maiorem etiam seruilius. nihil tum nimium uidebatur.  sed nescio quo modo facilius in timore benigni quam in uictoria grati reperiuntur. ego enim d. bruto liberato, cum laetissimus ille ciuitati dies illuxisset idemque casu bruti natalis esset, decreui ut in fastis ad eum diem bruti nomen adscriberetur, in eoque sum maiorum exemplum secutus, qui  hunc honorem mulieri larentiae tribuerunt, cui uos pontifices ad aram in uelabro sacrificium facere soletis. quod ego cum dabam bruto, notam esse in fastis gratissimae uictoriae sempiternam uolebam. atque illo die cognoui paulo pluris in senatu maleuolos esse quam gratos. eos per ipsos dies effudi, si ita uis, honores in mortuos, hirtium et pansam, aquilam etiam. quod quis reprehendet, nisi qui deposito metu praeteriti periculi fuerit oblitus? accedebat ad benefici memoriam gratam ratio illa quae etiam posteris esset salutaris: exstare enim uolebam in crudelissimos hostis monumenta odi publici sempiterna. suspicor illud tibi minus probari, quod a tuis familiaribus, optimis illis quidem uiris sed in re publica rudibus, non probabatur, quod ut ouanti introire caesari liceret decreuerim. ego autem (sed erro fortasse, nec tamen is sum ut mea me maxime delectent) nihil mihi uideor hoc bello sensisse prudentius. cur autem ita sit aperiendum non est, ne magis uidear prouidus fuisse quam gratus. hoc ipsum nimium. qua re alia uideamus. d. bruto decreui honores, decreui l. planco. praeclara illa quidem ingenia quae gloria inuitantur; sed senatus etiam sapiens qui, qua quemque re putat, modo honesta, ad rem publicam iuuandam posse adduci, hac utitur. at in lepido reprehendimur, cui cum statuam in rostris statuissemus, idem illam euertimus. nos illum honore studuimus a furore reuocare: uicit amentia leuissimi hominis nostram prudentiam. nec tamen tantum in statuenda lepidi statua factum est mali quantum in euertenda boni.  satis multa de honoribus. nunc de poena pauca dicenda sunt. intellexi enim ex tuis saepe litteris te in iis quos bello deuicisti clementiam tuam uelle laudari. existimo equidem nihil a te nisi sapienter. sed sceleris poenam praetermittere  (id enim est quod uocatur ignoscere), etiam si in ceteris rebus tolerabile est, in hoc bello perniciosum puto. nullum enim bellum ciuile fuit in nostra re publica omnium quae memoria mea fuerunt, in quo bello non, utracumque pars uicisset, tamen aliqua forma esset futura rei publicae: hoc bello uictores quam rem publicam simus habituri non facile adfirmarim, uictis certe nulla umquam erit. dixi igitur sententias in antonium, dixi in lepidum seueras, neque tam ulciscendi causa quam ut et in praesens sceleratos ciuis timore ab impugnanda patria deterrerem et in posterum documentum statuerem ne quis talem amentiam uellet imitari. quamquam haec quidem sententia non magis mea fuit quam omnium. in qua uidetur illud esse crudele, quod ad liberos, qui nihil meruerunt, poena peruenit. sed id et antiquum est et omnium ciuitatum, si quidem etiam themistocli liberi eguerunt. et si iudicio damnatos eadem poena sequitur ciuis, qui potuimus leniores esse in hostis? quid autem queri quisquam potest de me, qui si uicisset acerbiorem se in me futurum fuisse confiteatur necesse est?  habes rationem mearum sententiarum de hoc genere dumtaxat honoris et poenae. nam de ceteris rebus quid senserim quidque censuerim audisse te arbitror.  sed haec quidem non ita necessaria, illud ualde necessarium, brute, te in italiam cum exercitu uenire quam primum. summa est exspectatio tui; quod si italiam attigeris, ad te concursus fiet omnium. siue enim uicerimus, qui quidem pulcherrime uiceramus nisi lepidus perdere omnia et perire ipse cum suis concupiuisset, tua nobis auctoritate opus est ad collocandum aliquem ciuitatis statum; siue etiam nunc certamen reliquum est, maxima spes est cum in auctoritate tua tum in exercitus tui uiribus. sed propera, per deos! scis quantum sit in temporibus, quantum in celeritate.   sororis tuae filiis quam diligenter consulam spero te ex matris et ex sororis litteris cogniturum. qua in causa maiorem habeo rationem tuae uoluntatis, quae mihi carissima est, quam, ut quibusdam uideor, constantiae meae. sed ego nulla in re malo quam in te amando constans et esse et uideri.</paragraph>
  </page>
  <page id="23">
    <paragraph>brutus ciceroni salutem particulam litterarum tuarum, quas misisti octauio, legi missam ab attico mihi. studium tuum curaque de salute mea nulla me noua uoluptate adfecit. non solum enim usitatum sed etiam cottidianum est aliquid audire de te quod pro nostra dignitate fideliter atque honorifice dixeris aut feceris. at dolore quantum maximum capere animo possum eadem illa pars epistulae scripta ad octauium de nobis adfecit. sic enim illi gratias agis de re publica, tam suppliciter ac demisse—quid scribam? pudet condicionis ac fortunae, sed tamen scribendum est—commendas nostram salutem illi (quae morte qua non perniciosior?) ut prorsus prae te feras non sublatam dominationem sed dominum commutatum esse. uerba tua recognosce et aude negare seruientis aduersus regem istas esse preces. unum ais esse quod ab eo postuletur et exspectetur, ut eos ciuis de quibus uiri boni populusque romanus bene existimet saluos uelit. quid si nolit? non erimus? atqui non esse quam esse per illum praestat. ego me dius fidius non existimo tam omnis deos auersos esse a salute  populi romani ut octauius orandus sit pro salute cuiusquam ciuis, non dicam pro liberatoribus orbis terrarum. iuuat enim magnifice loqui et certe decet aduersus ignorantis quid pro quoque timendum aut a quoque petendum sit.  hoc tu, cicero, posse fateris octauium et illi amicus es? aut, si me carum habes, uis romae uideri, cum ut ibi esse possem commendandus puero illi fuerim? cui quid agis gratias, si ut nos saluos esse uelit et patiatur rogandum putas? an hoc pro beneficio habendum est quod se quam antonium esse maluerit a quo ista petenda essent? uindici quidem alienae dominationis, non uicario, ecquis supplicat ut optime meritis de re publica liceat esse saluis? ista uero imbecillitas et desperatio, cuius culpa non magis in te residet quam in omnibus aliis, et caesarem in cupiditatem regni impulit et antonio post interitum illius persuasit ut interfecti locum occupare conaretur et nunc puerum istum extulit, ut tu iudicares precibus esse impetrandam salutem talibus uiris misericordiaque unius uix etiam nunc uiri tutos fore nos aut nulla alia re. quod si romanos nos esse meminissemus, non audacius dominari cuperent postremi homines quam id nos prohiberemus, neque magis irritatus esset antonius regno caesaris quam ob eiusdem mortem deterritus.  tu quidem, consularis et tantorum scelerum uindex, quibus oppressis uereor ne in breue tempus dilata sit abs te pernicies, qui potes intueri quae gesseris, simul et ista uel probare uel ita demisse ac facile pati ut probantis speciem habeas? quod autem tibi cum antonio priuatim odium? nempe quia postulabat haec, salutem ab se peti, precariam nos incolumitatem habere a quibus ipse libertatem accepisset, esse arbitrium suum de re publica, quaerenda esse arma  putasti quibus dominari prohiberetur, scilicet ut illo prohibito rogaremus alterum qui se in eius locum reponi pateretur, non ut esset sui iuris ac mancipi res publica? nisi forte non de seruitute sed de condicione seruiendi recusatum est a nobis. atqui non solum bono domino potuimus antonio tolerare nostram fortunam sed etiam beneficiis atque honoribus ut participes frui quantis uellemus. quid enim negaret iis quorum patientiam uideret maximum dominationis suae praesidium esse? sed nihil tanti fuit quo uenderemus fidem nostram et libertatem. hic ipse puer, quem caesaris nomen incitare uidetur in caesaris interfectores, quanti aestimet, si sit commercio locus, posse nobis auctoribus tantum quantum profecto poterit, quoniam uiuere et pecunias habere et dici consulares uolumus! ceterum nequiquam perierit ille (cuius interitu quid gauisi sumus si mortuo &lt;eo&gt; nihilo minus seruituri eramus?), &lt;si&gt; nulla cura adhibetur.  sed mihi prius omnia di deaeque eripuerint quam illud iudicium quo non modo heredi eius quem occidi non concesserim quod in illo non tuli sed ne patri quidem meo, si reuiuiscat, ut patiente me plus legibus ac senatu possit. an hoc tibi persuasum est, fore ceteros ab eo liberos quo inuito nobis in ista ciuitate locus non sit? qui porro id quod petis fieri potest ut impetres? rogas enim uelit nos saluos esse: uidemur ergo tibi salutem accepturi cum uitam acceperimus? quam, si prius dimittimus dignitatem et libertatem, qui possumus accipere? an tu romae habitare, id putas incolumem esse? res, non locus, oportet praestet istuc mihi; neque incolumis caesare uiuo fui, nisi postea quam illud consciui facinus, neque usquam exsul esse possum, dum seruire et pati  contumelias peius odero malis omnibus aliis. nonne hoc est in easdem tenebras recidisse, &lt;si&gt; ab eo qui tyranni nomen adsciuit sibi, cum in graecis ciuitatibus liberi tyrannorum oppressis illis eodem supplicio adficiantur, petitur ut uindices atque oppressores dominationis salui sint? hanc ego ciuitatem uidere uelim aut putem ullam quae ne traditam quidem atque inculcatam libertatem recipere possit, plusque timeat in puero nomen sublati regis quam confidat sibi, cum illum ipsum qui maximas opes habuerit paucorum uirtute sublatum uideat.  me uero posthac ne commendaueris caesari tuo, ne te quidem ipsum, si me audies. ualde care aestimas tot annos quot ista aetas recipit si propter eam causam puero isti supplicaturus es. deinde, quod pulcherrime fecisti ac facis in antonio, uide ne conuertatur a laude maximi animi ad opinionem formidinis. nam si octauius tibi placet a quo de nostra salute petendum sit, non dominum fugisse sed amiciorem dominum quaesisse uideberis. quem quod laudas ob ea quae adhuc fecit plane probo. sunt enim laudanda, si modo contra alienam potentiam, non pro sua, suscepit eas actiones. cum uero iudicas tantum illi non modo licere sed etiam a te ipso tribuendum esse ut rogandus sit ne nolit esse nos saluos, nimium magnam mercedem statuis (id enim ipsum illi largiris quod per illum habere uidebatur res publica), neque hoc tibi in mentem uenit, si octauius illis dignus sit honoribus quia cum antonio bellum gerat, iis qui illud malum exciderint cuius istae reliquiae sunt nihil quo expleri possit eorum meritum tributurum umquam populum romanum, si omnia simul congesserit.  ac uide quanto diligentius homines metuant quam meminerint: quia antonius uiuat atque in armis sit, de caesare uero quod fieri potuit ac debuit transactum est neque iam  reuocari in integrum potest, octauius is est qui quid de nobis iudicaturus sit exspectet populus romanus, nos ii sumus de quorum salute unus homo rogandus uideatur.  ego uero, ut istuc reuertar, is sum qui non modo non supplicem sed etiam coerceam postulantis ut sibi supplicetur; aut longe a seruientibus abero mihique esse iudicabo romam ubicumque liberum esse licebit, ac uestri miserebor quibus nec aetas neque honores nec uirtus aliena dulcedinem uiuendi minuere potuerit. mihi quidem ita beatus esse uidebor, si modo constanter ac perpetuo placebit hoc consilium, ut relatam putem gratiam pietati meae. quid enim est melius quam memoria recte factorum et libertate contentum neglegere humana? sed certe non succumbam succumbentibus nec uincar ab iis qui se uinci uolunt, experiarque et temptabo omnia neque desistam abstrahere a seruitio ciuitatem nostram. si secuta fuerit quae debet fortuna, gaudebimus omnes; si minus, ego tamen gaudebo. quibus enim potius haec uita factis aut cogitationibus traducatur quam iis quae pertinuerint ad liberandos ciuis meos?  te, cicero, rogo atque hortor ne defatigere neu diffidas, semper in praesentibus malis prohibendis futura quoque, nisi ante sit occursum, explores ne se insinuent. fortem et liberum animum, quo et consul et nunc consularis rem publicam uindicasti, sine constantia et aequabilitate nullum esse putaris. fateor enim duriorem esse condicionem spectatae uirtutis quam incognitae. bene facta pro debitis exigimus; quae aliter eueniunt, ut decepti ab iis, infesto animo reprehendimus. itaque resistere antonio ciceronem, etsi maxima laude dignum est, tamen, quia ille consul hunc consularem merito praestare uidetur, nemo admiratur; idem cicero, si flexerit aduersus alios iudicium suum, quod tanta firmitate ac magnitudine &lt;animi&gt; direxit in exturbando antonio, non  modo reliqui temporis gloriam eripuerit sibi sed etiam praeterita euanescere coget; nihil enim per se amplum est nisi in quo iudici ratio exstat. * * * , quia neminem magis decet rem publicam amare libertatisque defensorem esse uel ingenio uel rebus gestis uel studio atque efflagitatione omnium.  qua re non octauius est rogandus ut uelit nos saluos esse. magis tute te exsuscita, ut eam ciuitatem in qua maxima gessisti liberam atque honestam fore putes, si modo sint populo duces ad resistendum improborum consiliis.</paragraph>
  </page>
  <page id="24">
    <paragraph>brutus attico salutem scribis mihi mirari ciceronem quod nihil significem umquam de suis actis; quoniam me flagitas, coactu tuo scribam quae sentio.  omnia fecisse ciceronem optimo animo scio. quid enim mihi exploratius esse potest quam illius animus in rem publicam? sed quaedam mihi uidetur—quid dicam? imperite uir omnium prudentissimus an ambitiose fecisse, qui ualentissimum antonium suscipere pro re publica non dubitarit inimicum? nescio quid scribam tibi nisi unum: pueri et cupiditatem et licentiam potius esse irritatam quam repressam a cicerone, tantumque eum tribuere huic indulgentiae ut se maledictis non abstineat iis quidem quae in ipsum dupliciter recidunt, quod et pluris occidit uno seque prius oportet fateatur sicarium quam obiciat cascae quod obicit et imitetur in casca bestiam. an quia non omnibus horis iactamus idus martias similiter atque ille nonas  decembris suas in ore habet, eo meliore condicione cicero pulcherrimum factum uituperabit quam bestia et clodius reprehendere illius consulatum soliti sunt?  sustinuisse mihi gloriatur bellum antoni togatus cicero noster. quid hoc mihi prodest, si merces antoni oppressi poscitur in antoni locum successio et si uindex illius mali auctor exstitit alterius fundamentum et radices habituri altiores, si patiamur, ut iam &lt;dubium sit utrum&gt; ista quae facit dominationem an dominum [an] antonium timentis sint? ego autem gratiam non habeo si quis, dum ne irato seruiat, rem ipsam non deprecatur. immo triumphus et stipendium et omnibus decretis hortatio ne eius pudeat concupiscere fortunam cuius nomen susceperit, consularis aut ciceronis est?  quoniam mihi tacere non licuit, leges quae tibi necesse est molesta esse. etenim ipse sentio quanto cum dolore haec ad te scripserim nec ignoro quid sentias in re publica et quam desper&lt;es neque liber&gt;atam quoque sanari putes posse. nec mehercule te, attice, reprehendo; aetas enim, mores, liberi segnem efficiunt, quod quidem etiam ex flauio nostro perspexi.  sed redeo ad ciceronem. quid inter saluid&lt;i&gt;enum et eum interest? quid autem amplius ille decerneret? 'timet' inquies 'etiam nunc reliquias belli ciuilis.' quisquam ergo ita timet profligatum ut neque potentiam eius qui exercitum uictorem habeat neque temeritatem pueri putet extimescendam esse? an hoc ipsum ea re facit quod illi propter ampli tudinem omnia iam ultroque deferenda putat? o magnam stultitiam timoris, id ipsum quod uerearis ita cauere ut, cum uitare fortasse potueris, ultro accersas et attrahas! nimium timemus mortem et exsilium et paupertatem. haec mihi uidentur ciceroni ultima esse in malis; et, dum habeat a quibus impetret quae uelit et a quibus colatur ac laudetur, seruitutem, honorificam modo, non aspernatur, si quicquam in extrema ac miserrima contumelia potest honorificum esse.  licet ergo patrem appellet octauius ciceronem, referat omnia, laudet, gratias agat, tamen illud apparebit, uerba rebus esse contraria. quid enim tam alienum ab humanis sensibus est quam eum patris habere loco qui ne liberi quidem hominis numero sit? atqui eo tendit, id agit, ad eum exitum properat uir optimus ut sit illi octauius propitius. ego uero iam iis artibus nihil tribuo quibus ciceronem scio instructissimum esse. quid enim illi prosunt quae pro libertate patriae, de dignitate, quae de morte, exsilio, paupertate scripsit copiosissime? quanto autem magis illa callere uidetur philippus, qui priuigno minus tribuerit quam cicero, qui alieno tribuat! desinat igitur gloriando etiam insectari dolores nostros. quid enim nostra uictum esse antonium, si uictus est ut alii uacaret quod ille obtinuit? tametsi tuae litterae dubia etiam nunc significant.  uiuat hercule cicero, qui potest, supplex et obnoxius, si neque aetatis neque honorum neque rerum gestarum pudet. ego certe quin cum ipsa re bellum geram, hoc est cum regno et imperiis extraordinariis et dominatione et potentia quae supra leges se esse uelit, nulla erit tam bona condicio seruiendi qua deterrear, quamuis sit uir bonus, ut scribit,  octauius, quod ego numquam existimaui; sed dominum ne parentem quidem maiores nostri uoluerunt esse.  te nisi tantum amarem quantum ciceroni persuasum est diligi ab octauio, haec ad te non scripsissem. dolet mihi quod tu nunc stomacharis amantissimus cum tuorum omnium tum ciceronis; sed persuade tibi de uoluntate propria mea nihil esse remissum, de iudicio largiter. neque enim impetrari potest quin, quale quidque uideatur ei, talem quisque de illo opinionem habeat.  uellem mihi scripsisses quae condiciones essent atticae nostrae. potuissem aliquid tibi de meo sensu perscribere. ualetudinem porciae meae tibi curae esse non miror. denique quod petis faciam libenter; nam etiam sorores me rogant. et hominem noro et quid sibi uoluerit. </paragraph>
  </page>
  <page id="25">
    <paragraph>ui kal .  sext .   43 cicero bruto salutem cum saepe te litteris hortatus essem ut quam primum rei publicae subuenires in italiamque exercitum adduceres, neque id arbitrarer dubitare tuos necessarios, rogatus sum a prudentissima et diligentissima femina, matre tua, cuius omnes curae ad te referuntur et in te consumuntur, ut uenirem ad se a. d.  uiii  kal. sext.; quod ego, ut debui, sine mora feci. cum autem uenissem, casca aderat et labeo et scaptius. at illa rettulit quaesiuitque quidnam mihi uideretur, accerseremusne te atque id tibi conducere putaremus an tardare et commorari te melius esset. respondi id quod sentiebam, et dignitati et existimationi tuae maxime conducere te primo quoque tempore ferre praesidium labenti et inclinatae paene rei publicae.  quid enim abesse censes mali in eo bello in quo uictores exercitus fugientem hostem persequi noluerint et in quo incolumis imperator honoribus amplissimis fortunisque maximis, coniuge, liberis, uobis adfinibus ornatus bellum rei publicae indixerit? quid dicam 'in tanto senatus populique consensu', cum tantum resideat intra muros mali? maximo autem, cum haec scribebam, adficiebar dolore quod, cum  me pro adulescentulo ac paene puero res publica accepisset uadem, uix uidebar quod promiseram praestare posse. est autem grauior et difficilior animi et sententiae, maximis praesertim in rebus, pro altero quam pecuniae obligatio. haec enim solui potest et est rei familiaris iactura tolerabilis: rei publicae quod spoponderis quem ad modum soluas, si is dependi facile patitur pro quo spoponderis? quamquam et hunc, ut spero, tenebo multis repugnantibus. uidetur enim esse indoles, sed flexibilis aetas multique ad deprauandum parati, qui splendore falsi honoris obiecto aciem boni ingeni praestringi posse confidunt. itaque ad reliquos hic quoque labor mihi accessit, ut omnis adhibeam machinas ad tenendum adulescentem, ne famam subeam temeritatis. quamquam quae temeritas est? magis enim illum pro quo spopondi quam me ipsum obligaui; nec uero paenitere potest rem publicam me pro eo spopondisse qui fuit in rebus gerendis cum suo ingenio &lt;praeclarus&gt; tum mea promissione constantior.  maximus autem, nisi me forte fallit, in re publica nodus est inopia rei pecuniariae. obdurescunt enim magis cottidie boni uiri ad uocem tributi. quod ex centesima collatum impudenti censu locupletum in duarum legionum praemiis omne consumitur. impendent autem infiniti sumptus cum in hos exercitus quibus nunc defendimur tum uero in tuum. nam cassius noster uidetur posse satis ornatus uenire. sed et haec et multa alia coram cupio idque quam primum.  de sororis tuae filiis non exspectaui, brute, dum scriberes. omnino ipsa tempora (bellum enim ducetur) integram tibi causam reseruant; sed ego a principio, cum diuinare de belli diuturnitate &lt;non&gt; possem, ita causam egi puerorum in  senatu ut te arbitror e matris litteris potuisse cognoscere. nec uero ulla res erit umquam in qua ego non uel uitae periculo ea dicam eaque faciam quae te uelle quaeque ad te pertinere arbitrer.   ui  kal. sext.</paragraph>
  </page>
</document>
